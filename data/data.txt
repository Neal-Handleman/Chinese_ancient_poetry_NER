寥落古行宫，宫花寂寞红。,白头宫女在，闲坐说玄宗。 元稹 行宫
白日依山尽，黄河入海流。,欲穷千里目，更上一层楼。 王之涣 登鹳雀楼
三日入厨下，洗手作羹汤。,未谙姑食性，先遣小姑尝。 王建 新嫁娘词
红豆生南国，春来发几枝。,愿君多采撷，此物最相思。 王维 相思
君自故乡来，应知故乡事。,来日绮窗前，寒梅著花未？ 王维 杂诗三首·其二
空山不见人，但闻人语响。,返景入深林，复照青苔上。 王维 鹿柴
独坐幽篁里，弹琴复长啸。,深林人不知，明月来相照。 王维 竹里馆
山中相送罢，日暮掩柴扉。,春草明年绿，王孙归不归？(明年 一作：年年) 王维 送别
绿蚁新醅酒，红泥小火炉。,晚来天欲雪，能饮一杯无？ 白居易 问刘十九
北斗七星高，哥舒夜带刀。,至今窥牧马，不敢过临洮。 西鄙人 哥舒歌
美人卷珠帘，深坐蹙蛾眉。(蹙 一作：颦),但见泪痕湿，不知心恨谁。 李白 怨情
向晚意不适，驱车登古原。,夕阳无限好，只是近黄昏。 李商隐 登乐游原
鸣筝金粟柱，素手玉房前。,欲得周郎顾，时时误拂弦。 李端 听筝
岭外音书断，经冬复历春。,近乡情更怯，不敢问来人。 宋之问 渡汉江
功盖三分国，名成八阵图。（名成 一作：名高）,江流石不转，遗恨失吞吴。 杜甫 八阵图
移舟泊烟渚，日暮客愁新。,野旷天低树，江清月近人。 孟浩然 宿建德江
春眠不觉晓，处处闻啼鸟。,夜来风雨声，花落知多少。 孟浩然 春晓
打起黄莺儿，莫教枝上啼。,啼时惊妾梦，不得到辽西。 金昌绪 春怨
千山鸟飞绝，万径人踪灭。,孤舟蓑笠翁，独钓寒江雪。 柳宗元 江雪
怀君属秋夜，散步咏凉天。,空山松子落，幽人应未眠。(空山 一作：山空) 韦应物 秋夜寄邱员外
终南阴岭秀，积雪浮云端。,林表明霁色，城中增暮寒。 祖咏 终南望余雪
故国三千里，深宫二十年。,一声何满子，双泪落君前。 张祜 宫词二首·其一
松下问童子，言师采药去。,只在此山中，云深不知处。 贾岛 寻隐者不遇
归山深浅去，须尽丘壑美。,莫学武陵人，暂游桃源里。 裴迪 崔九欲往南山马上口号与别
苍苍竹林寺，杳杳钟声晚。,荷笠带斜阳，青山独归远。(斜阳 一作：夕阳) 刘长卿 送灵澈上人
泠泠七弦上，静听松风寒。(七弦 一作：七丝),古调虽自爱，今人多不弹。 刘长卿 听弹琴
孤云将野鹤，岂向人间住。,莫买沃洲山，时人已知处。 刘长卿 送方外上人
昨夜裙带解，今朝蟢子飞。,铅华不可弃，莫是藁砧归。 权德舆 玉台体
寒雨连江夜入吴，平明送客楚山孤。,洛阳亲友如相问，一片冰心在玉壶。 王昌龄 芙蓉楼送辛渐
闺中少妇不知愁，春日凝妆上翠楼。(不知 一作：不曾),忽见陌头杨柳色，悔教夫婿觅封侯。 王昌龄 闺怨
昨夜风开露井桃，未央前殿月轮高。 ,平阳歌舞新承宠，帘外春寒赐锦袍。 王昌龄 春宫曲
独在异乡为异客，每逢佳节倍思亲。,遥知兄弟登高处，遍插茱萸少一人。 , 王维 九月九日忆山东兄弟
葡萄美酒夜光杯，欲饮琵琶马上催。,醉卧沙场君莫笑，古来征战几人回？ 王翰 凉州词
泪湿罗巾梦不成，夜深前殿按歌声。 ,红颜未老恩先断，斜倚薰笼坐到明。 白居易 后宫词
寂寂花时闭院门，美人相并立琼轩。 ,含情欲说宫中事，鹦鹉前头不敢言。 朱庆馀 宫词
洞房昨夜停红烛，待晓堂前拜舅姑。 ,妆罢低声问夫婿，画眉深浅入时无。 朱庆馀 近试上张水部
故园东望路漫漫，双袖龙钟泪不干。 ,马上相逢无纸笔，凭君传语报平安。 岑参 逢入京使
故人西辞黄鹤楼，烟花三月下扬州。,孤帆远影碧空尽，唯见长江天际流。 (唯 通：惟) 李白 黄鹤楼送孟浩然之广陵
朝辞白帝彩云间，千里江陵一日还。,两岸猿声啼不住，轻舟已过万重山。 李白 早发白帝城
回乐烽前沙似雪，受降城外月如霜。(回乐烽 一作：回乐峰),不知何处吹芦管，一夜征人尽望乡。 李益 夜上受降城闻笛
宣室求贤访逐臣，贾生才调更无伦。,可怜夜半虚前席，不问苍生问鬼神。 李商隐 贾生
乘兴南游不戒严，九重谁省谏书函。 ,春风举国裁宫锦，半作障泥半作帆。 李商隐 隋宫
瑶池阿母绮窗开，黄竹歌声动地哀。 ,八骏日行三万里，穆王何事不重来。 李商隐 瑶池
云母屏风烛影深，长河渐落晓星沉。,嫦娥应悔偷灵药，碧海青天夜夜心。 李商隐 嫦娥
君问归期未有期，巴山夜雨涨秋池。 ,何当共剪西窗烛，却话巴山夜雨时。 李商隐 夜雨寄北
嵩云秦树久离居，双鲤迢迢一纸书。 ,休问梁园旧宾客，茂陵秋雨病相如。 李商隐 寄令狐郎中
为有云屏无限娇，凤城寒尽怕春宵。 ,无端嫁得金龟婿，辜负香衾事早朝。 李商隐 为有
岐王宅里寻常见，崔九堂前几度闻。,正是江南好风景，落花时节又逢君。 杜甫 江南逢李龟年
多情却似总无情，唯觉尊前笑不成。(尊 一作：樽),蜡烛有心还惜别，替人垂泪到天明。 杜牧 赠别二首·其二
繁华事散逐香尘，流水无情草自春。,日暮东风怨啼鸟，落花犹似坠楼人。 杜牧 金谷园
青山隐隐水迢迢，秋尽江南草未凋。,二十四桥明月夜，玉人何处教吹箫？ 杜牧 寄扬州韩绰判官
落魄江湖载酒行，楚腰纤细掌中轻。(江湖 一作：江南；纤细 一作：肠断),十年一觉扬州梦，赢得青楼薄幸名。 杜牧 遣怀
清时有味是无能，闲爱孤云静爱僧。 ,欲把一麾江海去，乐游原上望昭陵。 杜牧 将赴吴兴登乐游原一绝
折戟沉沙铁未销，自将磨洗认前朝。,东风不与周郎便，铜雀春深锁二乔。 杜牧 赤壁
烟笼寒水月笼沙，夜泊秦淮近酒家。,商女不知亡国恨，隔江犹唱后庭花。 杜牧 泊秦淮
岁岁金河复玉关，朝朝马策与刀环。 ,三春白雪归青冢，万里黄河绕黑山。 柳中庸 征怨
谁谓伤心画不成，画人心逐世人情。 ,君看六幅南朝事，老木寒云满故城。 韦庄 金陵图
独怜幽草涧边生，上有黄鹂深树鸣。 ,春潮带雨晚来急，野渡无人舟自横。 韦应物 滁州西涧
隐隐飞桥隔野烟，石矶西畔问渔船。 ,桃花尽日随流水，洞在清溪何处边。 张旭 桃花溪
金陵津渡小山楼，一宿行人自可愁。 ,潮落夜江斜月里，两三星火是瓜洲。 张祜 题金陵渡
禁门宫树月痕过，媚眼惟看宿鹭窠。,斜拔玉钗灯影畔，剔开红焰救飞蛾。 张祜 赠内人
日光斜照集灵台，红树花迎晓露开。 ,昨夜上皇新授箓，太真含笑入帘来。 张祜 集灵台·其一
虢国夫人承主恩，平明骑马入宫门。,却嫌脂粉污颜色，淡扫蛾眉朝至尊。 张祜 集灵台·其二
月落乌啼霜满天，江枫渔火对愁眠。,姑苏城外寒山寺，夜半钟声到客船。 张继 枫桥夜泊
誓扫匈奴不顾身，五千貂锦丧胡尘。,可怜无定河边骨，犹是春闺梦里人！(春闺 一作：深闺) 陈陶 陇西行四首·其二
近寒食雨草萋萋，著麦苗风柳映堤。,等是有家归未得，杜鹃休向耳边啼。(等 一作：早) 佚名 杂诗
少小离家老大回，乡音无改鬓毛衰。,儿童相见不相识，笑问客从何处来。 贺知章 回乡偶书
冰簟银床梦不成，碧天如水夜云轻。 ,雁声远过潇湘去，十二楼中月自明。 温庭筠 瑶瑟怨
更深月色半人家，北斗阑干南斗斜。 ,今夜偏知春气暖，虫声新透绿窗纱。 刘方平 月夜
纱窗日落渐黄昏，金屋无人见泪痕。 ,寂寞空庭春欲晚，梨花满地不开门。 刘方平 春怨
朱雀桥边野草花，乌衣巷口夕阳斜。 ,旧时王谢堂前燕，飞入寻常百姓家。 刘禹锡 乌衣巷
新妆宜面下朱楼，深锁春光一院愁。 ,行到中庭数花朵，蜻蜓飞上玉搔头。 刘禹锡 和乐天春词
春城无处不飞花，寒食东风御柳斜。 ,日暮汉宫传蜡烛，轻烟散入五侯家。 韩翃 寒食
碧阑干外绣帘垂，猩色屏风画折枝。(猩色 一作：猩血),八尺龙须方锦褥，已凉天气未寒时。 韩偓 已凉
长乐宫连上苑春，玉楼金殿艳歌新。 ,君门一入无由出，唯有宫莺得见人。 顾况 宫词
城阙辅三秦，风烟望五津。,与君离别意，同是宦游人。,海内存知己，天涯若比邻。,无为在歧路，儿女共沾巾。 王勃 送杜少府之任蜀州
万壑树参天，千山响杜鹃。,山中一夜雨，树杪百重泉。,汉女输橦布，巴人讼芋田。,文翁翻教授，不敢倚先贤。 王维 送梓州李使君
楚塞三湘接，荆门九派通。,江流天地外，山色有无中。,郡邑浮前浦，波澜动远空。,襄阳好风日，留醉与山翁。 王维 汉江临泛
中岁颇好道，晚家南山陲。,兴来每独往，胜事空自知。,行到水穷处，坐看云起时。,偶然值林叟，谈笑无还期。 王维 终南别业
太乙近天都，连山接海隅。(接 一作：到),白云回望合，青霭入看无。,分野中峰变，阴晴众壑殊。,欲投人处宿，隔水问樵夫。 王维 终南山
晚年唯好静，万事不关心。(唯 一作：惟),自顾无长策，空知返旧林。,松风吹解带，山月照弹琴。,君问穷通理，渔歌入浦深。 王维 酬张少府
空山新雨后，天气晚来秋。,明月松间照，清泉石上流。,竹喧归浣女，莲动下渔舟。,随意春芳歇，王孙自可留。 王维 山居秋暝
清川带长薄，车马去闲闲。,流水如有意，暮禽相与还。,荒城临古渡，落日满秋山。,迢递嵩高下，归来且闭关。 王维 归嵩山作
客路青山外，行舟绿水前。(青山外 一作：青山下),潮平两岸阔，风正一帆悬。,海日生残夜，江春入旧年。,乡书何处达？归雁洛阳边。 王湾 次北固山下
故人江海别，几度隔山川。,乍见翻疑梦，相悲各问年。,孤灯寒照雨，深竹暗浮烟。(深竹 一作：湿竹),更有明朝恨，离杯惜共传。 司空曙 云阳馆与韩绅宿别
静夜四无邻，荒居旧业贫。,雨中黄叶树，灯下白头人。,以我独沉久，愧君相见频。,平生自有分，况是蔡家亲。 , 司空曙 喜外弟卢纶见宿
世乱同南去，时清独北还。,他乡生白发，旧国见青山。 ,晓月过残垒，繁星宿故关。,寒禽与衰草，处处伴愁颜。 司空曙 贼平后送人北归
离离原上草，一岁一枯荣。,野火烧不尽，春风吹又生。,远芳侵古道，晴翠接荒城。,又送王孙去，萋萋满别情。 白居易 赋得古原草送别
阳月南飞雁，传闻至此回。,我行殊未已，何日复归来。,江静潮初落，林昏瘴不开。,明朝望乡处，应见陇头梅。 宋之问 题大庾岭北驿
联步趋丹陛，分曹限紫微。,晓随天仗入，暮惹御香归。,白发悲花落，青云羡鸟飞。,圣朝无阙事，自觉谏书稀。 岑参 寄左省杜拾遗
蜀僧抱绿绮，西下峨眉峰。,为我一挥手，如听万壑松。 ,客心洗流水，馀响入霜钟。,不觉碧山暮，秋云暗几重。 李白 听蜀僧濬弹琴
牛渚西江夜，青天无片云。,登舟望秋月，空忆谢将军。,余亦能高咏，斯人不可闻。,明朝挂帆席，枫叶落纷纷。(席 一作：去) 李白 夜泊牛渚怀古
吾爱孟夫子，风流天下闻。,红颜弃轩冕，白首卧松云。 ,醉月频中圣，迷花不事君。,高山安可仰，徒此揖清芬。 李白 赠孟浩然
渡远荆门外，来从楚国游。,山随平野尽，江入大荒流。,月下飞天镜，云生结海楼。,仍怜故乡水，万里送行舟。 李白 渡荆门送别
青山横北郭，白水绕东城。,此地一为别，孤蓬万里征。,浮云游子意，落日故人情。,挥手自兹去，萧萧班马鸣。 李白 送友人
十年离乱后，长大一相逢。,问姓惊初见，称名忆旧容。,别来沧海事，语罢暮天钟。,明日巴陵道，秋山又几重。 李益 喜见外弟又言别
客去波平槛，蝉休露满枝。,永怀当此节，倚立自移时。,北斗兼春远，南陵寓使迟。,天涯占梦数，疑误有新知。 李商隐 凉思
残阳西入崦，茅屋访孤僧。,落叶人何在，寒云路几层。 ,独敲初夜磬，闲倚一枝藤。,世界微尘里，吾宁爱与憎。 李商隐 北青萝
本以高难饱，徒劳恨费声。,五更疏欲断，一树碧无情。,薄宦梗犹泛，故园芜已平。,烦君最相警，我亦举家清。 李商隐 蝉
凄凉宝剑篇，羁泊欲穷年。,黄叶仍风雨，青楼自管弦。,新知遭薄俗，旧好隔良缘。,心断新丰酒，销愁斗几千。 李商隐 风雨
高阁客竟去，小园花乱飞。,参差连曲陌，迢递送斜晖。,肠断未忍扫，眼穿仍欲归。,芳心向春尽，所得是沾衣。 李商隐 落花
昔闻洞庭水，今上岳阳楼。,吴楚东南坼，乾坤日夜浮。,亲朋无一字，老病有孤舟。,戎马关山北，凭轩涕泗流。 杜甫 登岳阳楼
远送从此别，青山空复情。,几时杯重把，昨夜月同行。,列郡讴歌惜，三朝出入荣。,江村独归处，寂寞养残生。 杜甫 奉济驿重送严公四韵
他乡复行役，驻马别孤坟。,近泪无干土，低空有断云。,对棋陪谢傅，把剑觅徐君。,唯见林花落，莺啼送客闻。 杜甫 别房太尉墓
细草微风岸，危樯独夜舟。,星垂平野阔，月涌大江流。,名岂文章著，官应老病休。,飘飘何所似，天地一沙鸥。 杜甫 旅夜书怀
此道昔归顺，西郊胡正繁。,至今残破胆，应有未招魂。,近侍归京邑，移官岂至尊。,无才日衰老，驻马望千门。 杜甫 至德二载甫自京金光门出间道归凤翔乾元初从左拾遗移华州掾与亲故别因出此门有悲往事
戍鼓断人行，边秋一雁声。(边秋 一作:秋边),露从今夜白，月是故乡明。,有弟皆分散，无家问死生。,寄书长不达，况乃未休兵。 杜甫 月夜忆舍弟
凉风起天末，君子意如何。,鸿雁几时到，江湖秋水多。,文章憎命达，魑魅喜人过。,应共冤魂语，投诗赠汨罗。 杜甫 天末怀李白
今夜鄜州月，闺中只独看。,遥怜小儿女，未解忆长安。,香雾云鬟湿，清辉玉臂寒。,何时倚虚幌，双照泪痕干。 杜甫 月夜
花隐掖垣暮，啾啾栖鸟过。,星临万户动，月傍九霄多。 ,不寝听金钥，因风想玉珂。,明朝有封事，数问夜如何。 杜甫 春宿左省
早被婵娟误，欲妆临镜慵。,承恩不在貌，教妾若为容。 ,风暖鸟声碎，日高花影重。,年年越溪女，相忆采芙蓉。 杜荀鹤 春宫怨
独有宦游人，偏惊物候新。,云霞出海曙，梅柳渡江春。,淑气催黄鸟，晴光转绿蘋。,忽闻歌古调，归思欲沾巾。(巾 一作：襟) 杜审言 和晋陵陆丞早春游望
闻道黄龙戍，频年不解兵。,可怜闺里月，长在汉家营。,少妇今春意，良人昨夜情。,谁能将旗鼓，一为取龙城。 沈佺期 杂诗三首·其三
山暝听猿愁，沧江急夜流。,风鸣两岸叶，月照一孤舟。,建德非吾土，维扬忆旧游。,还将两行泪，遥寄海西头。 孟浩然 宿桐庐江寄广陵旧游
寂寂竟何待，朝朝空自归。,欲寻芳草去，惜与故人违。,当路谁相假，知音世所稀。,只应守寂寞，还掩故园扉。(寂 一作：索) 孟浩然 留别王侍御维
木落雁南度，北风江上寒。,我家襄水曲，遥隔楚云端。,乡泪客中尽，孤帆天际看。(孤帆 一作：归帆),迷津欲有问，平海夕漫漫。 孟浩然 早寒江上有怀
北阙休上书，南山归敝庐。,不才明主弃，多病故人疏。,白发催年老，青阳逼岁除。,永怀愁不寐，松月夜窗虚。 孟浩然 岁暮归南山
故人具鸡黍，邀我至田家。,绿树村边合，青山郭外斜。,开轩面场圃，把酒话桑麻。,待到重阳日，还来就菊花。 孟浩然 过故人庄
一丘常欲卧，三径苦无资。,北土非吾愿，东林怀我师。,黄金燃桂尽，壮志逐年衰。,日夕凉风至，闻蝉但益悲。 孟浩然 秦中感秋寄远上人
八月湖水平，涵虚混太清。,气蒸云梦泽，波撼岳阳城。,欲济无舟楫，端居耻圣明。,坐观垂钓者，徒有羡鱼情。 孟浩然 望洞庭湖赠张丞相
人事有代谢，往来成古今。,江山留胜迹，我辈复登临。,水落鱼梁浅，天寒梦泽深。,羊公碑尚在，读罢泪沾襟。(尚在 一作：字在) 孟浩然 与诸子登岘山
林卧愁春尽，搴帷览物华。,忽逢青鸟使，邀入赤松家。,金灶初开火，仙桃正发花。,童颜若可驻，何惜醉流霞。 孟浩然 清明日宴梅道士房
清瑟怨遥夜，绕弦风雨哀。,孤灯闻楚角，残月下章台。,芳草已云暮，故人殊未来。,乡书不可寄，秋雁又南回。 韦庄 章台夜思
江汉曾为客，相逢每醉还。,浮云一别后，流水十年间。,欢笑情如旧，萧疏鬓已斑。,何因不归去？淮上有秋山。 韦应物 淮上喜会梁州故人
楚江微雨里，建业暮钟时。,漠漠帆来重，冥冥鸟去迟。,海门深不见，浦树远含滋。,相送情无限，沾襟比散丝。 韦应物 赋得暮雨送李胄
夫子何为者，栖栖一代中。,地犹鄹氏邑，宅即鲁王宫。,叹凤嗟身否，伤麟怨道穷。,今看两楹奠，当与梦时同。 李隆基 经邹鲁祭孔子而叹之
灞原风雨定，晚见雁行频。,落叶他乡树，寒灯独夜人。,空园白露滴，孤壁野僧邻。,寄卧郊扉久，何年致此身。 马戴 灞上秋居
露气寒光集，微阳下楚丘。,猿啼洞庭树，人在木兰舟。,广泽生明月，苍山夹乱流。,云中君不见，竟夕自悲秋。 马戴 楚江怀古三首·其一
迢递三巴路，羁危万里身。,乱山残雪夜，孤烛异乡人。(异乡人 一作：异乡春),渐与骨肉远，转于僮仆亲。,那堪正飘泊，明日岁华新。 崔涂 巴山道中除夜书怀
几行归塞尽，念尔独何之。,暮雨相呼失，寒塘欲下迟。,渚云低暗度，关月冷相随。,未必逢矰缴，孤飞自可疑。 崔涂 孤雁二首·其二
海上生明月，天涯共此时。,情人怨遥夜，竟夕起相思。,灭烛怜光满，披衣觉露滋。,不堪盈手赠，还寝梦佳期。 张九龄 望月怀远
调角断清秋，征人倚戍楼。,春风对青冢，白日落梁州。,大漠无兵阻，穷边有客游。,蕃情似此水，长愿向南流。 张乔 书边事
前年戍月支，城下没全师。(戍 一作：伐；城下 一作：城上),蕃汉断消息，死生长别离。 ,无人收废帐，归马识残旗。,欲祭疑君在，天涯哭此时。 张籍 没蕃故人
红叶晚萧萧，长亭酒一瓢。,残云归太华，疏雨过中条。,树色随山迥，河声入海遥。(随山 一作：随关),帝乡明日到，犹自梦渔樵。 许浑 秋日赴阙题潼关驿楼
遥夜泛清瑟，西风生翠萝。,残萤委玉露，早雁拂金河。(委 一作：栖),高树晓还密，远山晴更多。,淮南一叶下，自觉洞庭波。 许浑 早秋三首·其一
荒戍落黄叶，浩然离故关。,高风汉阳渡，初日郢门山。,江上几人在，天涯孤棹还。,何当重相见，樽酒慰离颜。 温庭筠 送人东游
移家虽带郭，野径入桑麻。,近种篱边菊，秋来未著花。,扣门无犬吠，欲去问西家。,报道山中去，归时每日斜。(归时 一作：归来) 皎然 寻陆鸿渐不遇
一路经行处，莓苔见履痕。,白云依静渚，春草闭闲门。,过雨看松色，随山到水源。,溪花与禅意，相对亦忘言。 刘长卿 寻南溪常山道人隐居
乡心新岁切，天畔独潸然。,老至居人下，春归在客先。,岭猿同旦暮，江柳共风烟。,已似长沙傅，从今又几年。 刘长卿 新年作
古台摇落后，秋日望乡心。(秋日 一作：秋入),野寺来人少，云峰隔水深。,夕阳依旧垒，寒磬满空林。,惆怅南朝事，长江独至今。 刘长卿 秋日登吴公台上寺远眺
流落征南将，曾驱十万师。,罢归无旧业，老去恋明时。,独立三边静，轻生一剑知。,茫茫江汉上，日暮欲何之。 刘长卿 送李中丞之襄州
望君烟水阔，挥手泪沾巾。,飞鸟没何处，青山空向人。,长江一帆远，落日五湖春。,谁见汀洲上，相思愁白蘋。 刘长卿 饯别王十一南游
天地英雄气，千秋尚凛然。(天地 一作：天下),势分三足鼎，业复五铢钱。 ,得相能开国，生儿不象贤。,凄凉蜀故妓，来舞魏宫前。 刘禹锡 蜀先主庙
道由白云尽，春与青溪长。,时有落花至，远随流水香。,闲门向山路，深柳读书堂。,幽映每白日，清辉照衣裳。 刘昚虚 阙题
上国随缘住，来途若梦行。,浮天沧海远，去世法舟轻。,水月通禅寂，鱼龙听梵声。,惟怜一灯影，万里眼中明。 钱起 送僧归日本
泉壑带茅茨，云霞生薜帷。,竹怜新雨后，山爱夕阳时。,闲鹭栖常早，秋花落更迟。,家僮扫萝径，昨与故人期。 钱起 谷口书斋寄杨补阙
天秋月又满，城阙夜千重。,还作江南会，翻疑梦里逢。,风枝惊暗鹊，露草泣寒蛩。(泣 一作：覆),羁旅长堪醉，相留畏晓钟。 戴叔伦 客夜与故人偶集
长簟迎风早，空城澹月华。,星河秋一雁，砧杵夜千家。 ,节候看应晚，心期卧亦赊。,向来吟秀句，不觉已鸣鸦。 韩翃 酬程延秋夜即事见赠
谢公最小偏怜女，自嫁黔娄百事乖。,顾我无衣搜荩箧，泥他沽酒拔金钗。(荩箧 一作：画箧),野蔬充膳甘长藿，落叶添薪仰古槐。,今日俸钱过十万，与君营奠复营斋。 元稹 遣悲怀三首·其一
闲坐悲君亦自悲，百年都是几多时。,邓攸无子寻知命，潘岳悼亡犹费词。,同穴窅冥何所望，他生缘会更难期。,惟将终夜长开眼，报答平生未展眉。 元稹 遣悲怀三首·其三
洞门高阁霭馀辉，桃李阴阴柳絮飞。,禁里疏钟官舍晚，省中啼鸟吏人稀。,晨摇玉佩趋金殿，夕奉天书拜琐闱。,强欲从君无那老，将因卧病解朝衣。 王维 酬郭给事
绛帻鸡人报晓筹，尚衣方进翠云裘。,九天阊阖开宫殿，万国衣冠拜冕旒。,日色才临仙掌动，香烟欲傍衮龙浮。,朝罢须裁五色诏，佩声归到凤池头。 王维 和贾舍人早朝大明宫之作
渭水自萦秦塞曲，黄山旧绕汉宫斜。,銮舆迥出千门柳，阁道回看上苑花。,云里帝城双凤阙，雨中春树万人家。,为乘阳气行时令，不是宸游玩物华。(玩 一作：重) 王维 奉和圣制从蓬莱向兴庆阁道中留春雨中春望之作应制
积雨空林烟火迟，蒸藜炊黍饷东菑。,漠漠水田飞白鹭，阴阴夏木啭黄鹂。,山中习静观朝槿，松下清斋折露葵。,野老与人争席罢，海鸥何事更相疑。 王维 积雨辋川庄作
鸡鸣紫陌曙光寒，莺啭皇州春色阑。,金阙晓钟开万户，玉阶仙仗拥千官。,花迎剑佩星初落，柳拂旌旗露未干。,独有凤凰池上客，阳春一曲和皆难。 岑参 奉和中书舍人贾至早朝大明宫
凤凰台上凤凰游，凤去台空江自流。,吴宫花草埋幽径，晋代衣冠成古丘。,三山半落青天外，二水中分白鹭洲。(二水 一作：一水),总为浮云能蔽日，长安不见使人愁。 李白 登金陵凤凰台
重帏深下莫愁堂，卧后清宵细细长。,神女生涯原是梦，小姑居处本无郎。,风波不信菱枝弱，月露谁教桂叶香。,直道相思了无益，未妨惆怅是清狂。 李商隐 无题·重帏深下莫愁堂
凤尾香罗薄几重，碧文圆顶夜深缝。,扇裁月魄羞难掩，车走雷声语未通。,曾是寂寥金烬暗，断无消息石榴红。,斑骓只系垂杨岸，何处西南任好风。(任 一作：待) 李商隐 无题·凤尾香罗薄几重
相见时难别亦难，东风无力百花残。,春蚕到死丝方尽，蜡炬成灰泪始干。,晓镜但愁云鬓改，夜吟应觉月光寒。,蓬山此去无多路，青鸟殷勤为探看。(蓬山 一作：蓬莱) 李商隐 无题·相见时难别亦难
来是空言去绝踪，月斜楼上五更钟。,梦为远别啼难唤，书被催成墨未浓。,蜡照半笼金翡翠，麝熏微度绣芙蓉。,刘郎已恨蓬山远，更隔蓬山一万重！ 李商隐 无题·来是空言去绝踪
飒飒东风细雨来，芙蓉塘外有轻雷。,金蟾啮锁烧香入，玉虎牵丝汲井回。,贾氏窥帘韩掾少，宓妃留枕魏王才。,春心莫共花争发，一寸相思一寸灰！ 李商隐 无题·飒飒东风细雨来
昨夜星辰昨夜风，画楼西畔桂堂东。,身无彩凤双飞翼，心有灵犀一点通。,隔座送钩春酒暖，分曹射覆蜡灯红。,嗟余听鼓应官去，走马兰台类转蓬。 李商隐 无题二首·其一
怅卧新春白袷衣，白门寥落意多违。,红楼隔雨相望冷，珠箔飘灯独自归。,远路应悲春晼晚，残宵犹得梦依稀。,玉珰缄札何由达，万里云罗一雁飞。 李商隐 春雨
猿鸟犹疑畏简书，风云常为护储胥。,徒令上将挥神笔，终见降王走传车。,管乐有才原不忝，关张无命欲何如？,他年锦里经祠庙，梁父吟成恨有余。 李商隐 筹笔驿
锦瑟无端五十弦，一弦一柱思华年。,庄生晓梦迷蝴蝶，望帝春心托杜鹃。,沧海月明珠有泪，蓝田日暖玉生烟。,此情可待成追忆，只是当时已惘然。 李商隐 锦瑟
紫泉宫殿锁烟霞，欲取芜城作帝家。,玉玺不缘归日角，锦帆应是到天涯。,于今腐草无萤火，终古垂杨有暮鸦。,地下若逢陈后主，岂宜重问后庭花。 李商隐 隋宫
朝闻游子唱离歌，昨夜微霜初渡河。,鸿雁不堪愁里听，云山况是客中过。,关城树色催寒近，御苑砧声向晚多。(树 一作：曙),莫见长安行乐处，空令岁月易蹉跎。 李颀 送魏万之京
支离东北风尘际，漂泊西南天地间。,三峡楼台淹日月，五溪衣服共云山。,羯胡事主终无赖，词客哀时且未还。,庾信平生最萧瑟，暮年诗赋动江关。 杜甫 咏怀古迹五首·其一
摇落深知宋玉悲，风流儒雅亦吾师。,怅望千秋一洒泪，萧条异代不同时。,江山故宅空文藻，云雨荒台岂梦思。,最是楚宫俱泯灭，舟人指点到今疑。 杜甫 咏怀古迹五首·其二
群山万壑赴荆门，生长明妃尚有村。,一去紫台连朔漠，独留青冢向黄昏。,画图省识春风面，环珮空归夜月魂。(夜月 一作：月夜),千载琵琶作胡语，分明怨恨曲中论。 杜甫 咏怀古迹五首·其三
蜀主窥吴幸三峡，崩年亦在永安宫。(窥 一作：征),翠华想像空山里，玉殿虚无野寺中。,古庙杉松巢水鹤，岁时伏腊走村翁。,武侯祠屋常邻近，一体君臣祭祀同。 杜甫 咏怀古迹五首·其四
诸葛大名垂宇宙，宗臣遗像肃清高。,三分割据纡筹策，万古云霄一羽毛。,伯仲之间见伊吕，指挥若定失萧曹。,运移汉祚终难复，志决身歼军务劳。 杜甫 咏怀古迹五首·其五
清秋幕府井梧寒，独宿江城蜡炬残。,永夜角声悲自语，中天月色好谁看。,风尘荏苒音书绝，关塞萧条行路难。,已忍伶俜十年事，强移栖息一枝安。 杜甫 宿府
剑外忽传收蓟北，初闻涕泪满衣裳。,却看妻子愁何在，漫卷诗书喜欲狂。,白日放歌须纵酒，青春作伴好还乡。,即从巴峡穿巫峡，便下襄阳向洛阳。 杜甫 闻官军收河南河北
风急天高猿啸哀，渚清沙白鸟飞回。,无边落木萧萧下，不尽长江滚滚来。,万里悲秋常作客，百年多病独登台。,艰难苦恨繁霜鬓，潦倒新停浊酒杯。 杜甫 登高
花近高楼伤客心，万方多难此登临。,锦江春色来天地，玉垒浮云变古今。,北极朝廷终不改，西山寇盗莫相侵。,可怜后主还祠庙，日暮聊为《梁甫吟》。(梁甫 一作：梁父) 杜甫 登楼
丞相祠堂何处寻？锦官城外柏森森。,映阶碧草自春色，隔叶黄鹂空好音。,三顾频烦天下计，两朝开济老臣心。,出师未捷身先死，长使英雄泪满襟。 杜甫 蜀相
舍南舍北皆春水，但见群鸥日日来。,花径不曾缘客扫，蓬门今始为君开。,盘飧市远无兼味，樽酒家贫只旧醅。,肯与邻翁相对饮，隔篱呼取尽余杯。 杜甫 客至
西山白雪三城戍，南浦清江万里桥。,海内风尘诸弟隔，天涯涕泪一身遥。,惟将迟暮供多病，未有涓埃答圣朝。(惟 通：唯),跨马出郊时极目，不堪人事日萧条。 杜甫 野望
城上高楼接大荒，海天愁思正茫茫。,惊风乱飐芙蓉水，密雨斜侵薜荔墙。,岭树重遮千里目，江流曲似九回肠。,共来百越文身地，犹自音书滞一乡。 柳宗元 登柳州城楼寄漳汀封连四州
莺啼燕语报新年，马邑龙堆路几千。,家住层城临汉苑，心随明月到胡天。(层城 一作：秦城),机中锦字论长恨，楼上花枝笑独眠。,为问元戎窦车骑，何时返旆勒燕然。 皇甫冉 春思
去年花里逢君别，今日花开又一年。(又一年 一作：已一年),世事茫茫难自料，春愁黯黯独成眠。,身多疾病思田里，邑有流亡愧俸钱。,闻道欲来相问讯，西楼望月几回圆。 韦应物 寄李儋元锡
燕台一望客心惊，笳鼓喧喧汉将营。(一望 一作：一去；笳鼓 一作：箫鼓),万里寒光生积雪，三边曙色动危旌。,沙场烽火连胡月，海畔云山拥蓟城。(连胡月 一作：侵胡月),少小虽非投笔吏，论功还欲请长缨。 祖咏 望蓟门
蓬门未识绮罗香，拟托良媒益自伤。,谁爱风流高格调，共怜时世俭梳妆。,敢将十指夸针巧，不把双眉斗画长。,苦恨年年压金线，为他人作嫁衣裳。 秦韬玉 贫女
嗟君此别意何如，驻马衔杯问谪居。,巫峡啼猿数行泪，衡阳归雁几封书。,青枫江上秋帆远，白帝城边古木疏。,圣代即今多雨露，暂时分手莫踌躇。 高适 送李少府贬峡中王少府贬长沙
汉文皇帝有高台，此日登临曙色开。,三晋云山皆北向，二陵风雨自东来。,关门令尹谁能识，河上仙翁去不回。,且欲近寻彭泽宰，陶然共醉菊花杯。 崔曙 九日登望仙台呈刘明府
昔人已乘黄鹤去，此地空余黄鹤楼。,黄鹤一去不复返，白云千载空悠悠。,晴川历历汉阳树，芳草萋萋鹦鹉洲。,日暮乡关何处是？烟波江上使人愁。 崔颢 黄鹤楼
澹然空水带斜晖，曲岛苍茫接翠微。,波上马嘶看棹去，柳边人歇待船归。,数丛沙草群鸥散，万顷江田一鹭飞。,谁解乘舟寻范蠡，五湖烟水独忘机。 温庭筠 利州南渡
苏武魂销汉使前，古祠高树两茫然。,云边雁断胡天月，陇上羊归塞草烟。,回日楼台非甲帐，去时冠剑是丁年。,茂陵不见封侯印，空向秋波哭逝川。 温庭筠 苏武庙
生涯岂料承优诏，世事空知学醉歌。,江上月明胡雁过，淮南木落楚山多。,寄身且喜沧洲近，顾影无如白发何。,今日龙钟人共弃，愧君犹遣慎风波。(弃 一作：老) 刘长卿 江州重别薛六柳八二员外
三年谪宦此栖迟，万古惟留楚客悲。,秋草独寻人去后，寒林空见日斜时。,汉文有道恩犹薄，湘水无情吊岂知？,寂寂江山摇落处，怜君何事到天涯！ 刘长卿 长沙过贾谊宅
汀洲无浪复无烟，楚客相思益渺然。,汉口夕阳斜渡鸟，洞庭秋水远连天。,孤城背岭寒吹角，独树临江夜泊船。(独树 一作：独戍),贾谊上书忧汉室，长沙谪去古今怜。 刘长卿 自夏口至鹦鹉洲夕望岳阳寄源中丞
王濬楼船下益州，金陵王气黯然收。(王濬 一作：西晋),千寻铁锁沉江底，一片降幡出石头。,人世几回伤往事，山形依旧枕寒流。,今逢四海为家日，故垒萧萧芦荻秋。 刘禹锡 西塞山怀古
云开远见汉阳城，犹是孤帆一日程。,估客昼眠知浪静，舟人夜语觉潮生。,三湘衰鬓逢秋色，万里归心对月明。,旧业已随征战尽，更堪江上鼓鼙声。 卢纶 晚次鄂州
二月黄莺飞上林，春城紫禁晓阴阴。(黄莺 一作：黄鹂),长乐钟声花外尽，龙池柳色雨中深。,阳和不散穷途恨，霄汉长怀捧日心。,献赋十年犹未遇，羞将白发对华簪。 钱起 赠阙下裴舍人
十二楼中尽晓妆，望仙楼上望君王。,锁衔金兽连环冷，水滴铜龙昼漏长。,云髻罢梳还对镜，罗衣欲换更添香。,遥窥正殿帘开处，袍袴宫人扫御床。 薛逢 宫词
仙台初见五城楼，风物凄凄宿雨收。(初见 一作：下见),山色遥连秦树晚，砧声近报汉宫秋。,疏松影落空坛静，细草香闲小洞幽。(闲 一作：生),何用别寻方外去，人间亦自有丹丘。 韩翃 同题仙游观
高卧南斋时，开帷月初吐。,清辉澹水木，演漾在窗户。,冉冉几盈虚，澄澄变今古。(冉冉 一作：荏苒),美人清江畔，是夜越吟苦。,千里共如何，微风吹兰杜。(共 一作：其) 王昌龄 同从弟南斋玩月忆山阴崔少府
斜阳照墟落，穷巷牛羊归。(斜阳 一作：斜光),野老念牧童，倚杖候荆扉。,雉雊麦苗秀，蚕眠桑叶稀。,田夫荷锄至，相见语依依。(至 一作：立),即此羡闲逸，怅然吟式微。 王维 渭川田家
艳色天下重，西施宁久微。,朝为越溪女，暮作吴宫妃。,贱日岂殊众，贵来方悟稀。,邀人傅脂粉，不自著罗衣。,君宠益娇态，君怜无是非。,当时浣纱伴，莫得同车归。,持谢邻家子，效颦安可希。 王维 西施咏
下马饮君酒，问君何所之？,君言不得意，归卧南山陲。,但去莫复问，白云无尽时。 王维 送别
圣代无隐者，英灵尽来归。,遂令东山客，不得顾采薇。,既至金门远，孰云吾道非。(金门 一作：君门),江淮度寒食，京洛缝春衣。,置酒长安道，同心与我违。,行当浮桂棹，未几拂荆扉。,远树带行客，孤村当落晖。(孤村 一作：孤城),吾谋适不用，勿谓知音稀。 王维 送綦毋潜落第还乡
言入黄花川，每逐青溪水。,随山将万转，趣途无百里。,声喧乱石中，色静深松里。,漾漾泛菱荇，澄澄映葭苇。,我心素已闲，清川澹如此。,请留磐石上，垂钓将已矣。(磐石 一作：盘石) 王维 青溪
塔势如涌出，孤高耸天宫。,登临出世界，磴道盘虚空。,突兀压神州，峥嵘如鬼工。,四角碍白日，七层摩苍穹。,下窥指高鸟，俯听闻惊风。,连山若波涛，奔凑似朝东。(凑 一作：走；似 一作：如),青槐夹驰道，宫馆何玲珑。(馆 一作：观),秋色从西来，苍然满关中。,五陵北原上，万古青濛濛。,净理了可悟，胜因夙所宗。,誓将挂冠去，觉道资无穷。 岑参 与高适薛据同登慈恩寺浮图
暮从碧山下，山月随人归。,却顾所来径，苍苍横翠微。,相携及田家，童稚开荆扉。,绿竹入幽径，青萝拂行衣。,欢言得所憩，美酒聊共挥。,长歌吟松风，曲尽河星稀。,我醉君复乐，陶然共忘机。 李白 下终南山过斛斯山人宿置酒
花间一壶酒，独酌无相亲。,举杯邀明月，对影成三人。,月既不解饮，影徒随我身。,暂伴月将影，行乐须及春。,我歌月徘徊，我舞影零乱。,醒时同交欢，醉后各分散。(同交欢 一作：相交欢),永结无情游，相期邈云汉。 李白 月下独酌·其一
燕草如碧丝，秦桑低绿枝。,当君怀归日，是妾断肠时。 ,春风不相识，何事入罗帏。 李白 春思
浮云终日行，游子久不至。,三夜频梦君，情亲见君意。,告归常局促，苦道来不易。,江湖多风波，舟楫恐失坠。,出门搔白首，若负平生志。,冠盖满京华，斯人独憔悴。,孰云网恢恢，将老身反累。,千秋万岁名，寂寞身后事。 杜甫 梦李白二首·其二
岱宗夫如何？齐鲁青未了。,造化钟神秀，阴阳割昏晓。,荡胸生曾云，决眦入归鸟。( 曾 同：层),会当凌绝顶，一览众山小。 杜甫 望岳
北山白云里，隐者自怡悦。,相望试登高，心随雁飞灭。(试 一作 始),愁因薄暮起，兴是清秋发。,时见归村人，沙行渡头歇。(沙行 一作：沙平),天边树若荠，江畔洲如月。(洲 一作：舟),何当载酒来，共醉重阳节。 孟浩然 秋登兰山寄张五
山光忽西落，池月渐东上。,散发乘夕凉，开轩卧闲敞。,荷风送香气，竹露滴清响。,欲取鸣琴弹，恨无知音赏。,感此怀故人，中宵劳梦想。(中 一作：终) 孟浩然 夏日南亭怀辛大
夕阳度西岭，群壑倏已暝。,松月生夜凉，风泉满清听。,樵人归欲尽，烟鸟栖初定。,之子期宿来，孤琴候萝径。 孟浩然 宿业师山房期丁大不至
绝顶一茅茨，直上三十里。,扣关无僮仆，窥室唯案几。,若非巾柴车，应是钓秋水。,差池不相见，黾勉空仰止。,草色新雨中，松声晚窗里。,及兹契幽绝，自足荡心耳。,虽无宾主意，颇得清净理。,兴尽方下山，何必待之子。 丘为 寻西山隐者不遇
汲井漱寒齿，清心拂尘服。,闲持贝叶书，步出东斋读。,真源了无取，妄迹世所逐。,遗言冀可冥，缮性何由熟。,道人庭宇静，苔色连深竹。,日出雾露馀，青松如膏沐。,澹然离言说，悟悦心自足。 柳宗元 晨诣超师院读禅经
久为簪组累，幸此南夷谪。(累 一作：束),闲依农圃邻，偶似山林客。 ,晓耕翻露草，夜榜响溪石。,来往不逢人，长歌楚天碧。 柳宗元 溪居
永日方戚戚，出行复悠悠。,女子今有行，大江溯轻舟。,尔辈苦无恃，抚念益慈柔。,幼为长所育，两别泣不休。,对此结中肠，义往难复留。,自小阙内训，事姑贻我忧。,赖兹托令门，任恤庶无尤。,贫俭诚所尚，资从岂待周。,孝恭遵妇道，容止顺其猷。,别离在今晨，见尔当何秋。,居闲始自遣，临感忽难收。,归来视幼女，零泪缘缨流。 韦应物 送杨氏女
客从东方来，衣上灞陵雨。,问客何为来，采山因买斧。,冥冥花正开，飏飏燕新乳。,昨别今已春，鬓丝生几缕。 韦应物 长安遇冯著
落帆逗淮镇，停舫临孤驿。,浩浩风起波，冥冥日沉夕。,人归山郭暗，雁下芦洲白。,独夜忆秦关，听钟未眠客。 韦应物 夕次盱眙县
吏舍跼终年，出郊旷清曙。,杨柳散和风，青山澹吾虑。,依丛适自憩，缘涧还复去。,微雨霭芳原，春鸠鸣何处。,乐幽心屡止，遵事迹犹遽。,终罢斯结庐，慕陶直可庶。 韦应物 东郊
兵卫森画戟，宴寝凝清香。,海上风雨至，逍遥池阁凉。,烦疴近消散，嘉宾复满堂。,自惭居处崇，未睹斯民康。,理会是非遣，性达形迹忘。,鲜肥属时禁，蔬果幸见尝。,俯饮一杯酒，仰聆金玉章。,神欢体自轻，意欲凌风翔。,吴中盛文史，群彦今汪洋。,方知大藩地，岂曰财赋强。 韦应物 郡斋雨中与诸文士燕集
凄凄去亲爱，泛泛入烟雾。,归棹洛阳人，残钟广陵树。,今朝此为别，何处还相遇。,世事波上舟，沿洄安得住。 韦应物 初发扬子寄元大校书
今朝郡斋冷，忽念山中客。,涧底束荆薪，归来煮白石。,欲持一瓢酒，远慰风雨夕。,落叶满空山，何处寻行迹。 韦应物 寄全椒山中道士
清溪深不测，隐处唯孤云。,松际露微月，清光犹为君。,茅亭宿花影，药院滋苔纹。,余亦谢时去，西山鸾鹤群。 常建 宿王昌龄隐居
孤鸿海上来，池潢不敢顾。,侧见双翠鸟，巢在三珠树。,矫矫珍木巅，得无金丸惧？,美服患人指，高明逼神恶。,今我游冥冥，弋者何所慕！ 张九龄 感遇十二首·其四
兰叶春葳蕤，桂华秋皎洁。,欣欣此生意，自尔为佳节。,谁知林栖者，闻风坐相悦。,草木有本心，何求美人折！ 张九龄 感遇十二首·其一
幽人归独卧，滞虑洗孤清。,持此谢高鸟，因之传远情。,日夕怀空意，人谁感至精？,飞沉理自隔，何所慰吾诚？ 张九龄 感遇十二首·其二
江南有丹橘，经冬犹绿林。,岂伊地气暖？自有岁寒心。,可以荐嘉客，奈何阻重深。,运命惟所遇，循环不可寻。,徒言树桃李，此木岂无阴？ 张九龄 感遇十二首·其七
幽意无断绝，此去随所偶。,晚风吹行舟，花路入溪口。,际夜转西壑，隔山望南斗。,潭烟飞溶溶，林月低向后。,生事且弥漫，愿为持竿叟。 綦毋潜 春泛若耶溪
君不见走马川行雪海边，平沙莽莽黄入天。 ,轮台九月风夜吼，一川碎石大如斗，随风满地石乱走。 ,匈奴草黄马正肥，金山西见烟尘飞，汉家大将西出师。 ,将军金甲夜不脱，半夜军行戈相拨，风头如刀面如割。 ,马毛带雪汗气蒸，五花连钱旋作冰，幕中草檄砚水凝。 ,虏骑闻之应胆慑，料知短兵不敢接，车师西门伫献捷。(车师 一作：军师) 岑参 走马川行奉送封大夫出师西征
轮台城头夜吹角，轮台城北旄头落。,羽书昨夜过渠黎，单于已在金山西。,戍楼西望烟尘黑，汉军屯在轮台北。,上将拥旄西出征，平明吹笛大军行。,四边伐鼓雪海涌，三军大呼阴山动。,虏塞兵气连云屯，战场白骨缠草根。,剑河风急雪片阔，沙口石冻马蹄脱。(雪片阔 一作：云片阔),亚相勤王甘苦辛，誓将报主静边尘。,古来青史谁不见，今见功名胜古人。 岑参 轮台歌奉送封大夫出师西征
北风卷地白草折，胡天八月即飞雪。,忽如一夜春风来，千树万树梨花开。,散入珠帘湿罗幕，狐裘不暖锦衾薄。,将军角弓不得控，都护铁衣冷难着。(难着 一作：犹著),瀚海阑干百丈冰，愁云惨淡万里凝。,中军置酒饮归客，胡琴琵琶与羌笛。,纷纷暮雪下辕门，风掣红旗冻不翻。,轮台东门送君去，去时雪满天山路。,山回路转不见君，雪上空留马行处。 岑参 白雪歌送武判官归京
我本楚狂人，凤歌笑孔丘。,手持绿玉杖，朝别黄鹤楼。,五岳寻仙不辞远，一生好入名山游。,庐山秀出南斗傍，屏风九叠云锦张，,影落明湖青黛光。,金阙前开二峰长，银河倒挂三石梁，,香炉瀑布遥相望，回崖沓嶂凌苍苍。,翠影红霞映朝日，鸟飞不到吴天长。,登高壮观天地间，大江茫茫去不还。,黄云万里动风色，白波九道流雪山。,好为庐山谣，兴因庐山发。,闲窥石镜清我心，谢公行处苍苔没。,早服还丹无世情，琴心三叠道初成。,遥见仙人彩云里，手把芙蓉朝玉京。,先期汗漫九垓上，愿接卢敖游太清。 李白 庐山谣寄卢侍御虚舟
风吹柳花满店香，吴姬压酒劝客尝。(劝客 一作：唤客),金陵子弟来相送，欲行不行各尽觞。,请君试问东流水，别意与之谁短长？ 李白 金陵酒肆留别
元和天子神武姿，彼何人哉轩与羲。,誓将上雪列圣耻，坐法宫中朝四夷。,淮西有贼五十载，封狼生貙貙生罴。,不据山河据平地，长戈利矛日可麾。,帝得圣相相曰度，贼斫不死神扶持。,腰悬相印作都统，阴风惨澹天王旗。,愬武古通作牙爪，仪曹外郎载笔随。 ,行军司马智且勇，十四万众犹虎貔。,入蔡缚贼献太庙，功无与让恩不訾。,帝曰汝度功第一，汝从事愈宜为辞。,愈拜稽首蹈且舞，金石刻画臣能为。,古者世称大手笔，此事不系于职司。,当仁自古有不让，言讫屡颔天子颐。,公退斋戒坐小阁，濡染大笔何淋漓。,点窜《尧典》《舜典》字，涂改《清庙》《生民》诗。,文成破体书在纸，清晨再拜铺丹墀。,表曰臣愈昧死上，咏神圣功书之碑。,碑高三丈字如斗，负以灵鳌蟠以螭。,句奇语重喻者少，谗之天子言其私。,长绳百尺拽碑倒，粗砂大石相磨治。,公之斯文若元气，先时已入人肝脾。,汤盘孔鼎有述作，今无其器存其辞。,呜呼圣王及圣相，相与烜赫流淳熙。,公之斯文不示后，曷与三五相攀追。,愿书万本诵万遍，口角流沫右手胝。,传之七十有二代，以为封禅玉检明堂基。 李商隐 韩碑
蔡女昔造胡笳声，一弹一十有八拍。,胡人落泪沾边草，汉使断肠对归客。,古戍苍苍烽火寒，大荒沉沉飞雪白。(沉沉 一作：阴沉),先拂商弦后角羽，四郊秋叶惊摵摵。,董夫子，通神明，深山窃听来妖精。,言迟更速皆应手，将往复旋如有情。,空山百鸟散还合，万里浮云阴且晴。,嘶酸雏雁失群夜，断绝胡儿恋母声。,川为静其波，鸟亦罢其鸣。,乌孙部落家乡远，逻娑沙尘哀怨生。,幽音变调忽飘洒，长风吹林雨堕瓦。,迸泉飒飒飞木末，野鹿呦呦走堂下。,长安城连东掖垣，凤凰池对青琐门。,高才脱略名与利，日夕望君抱琴至。 李颀 听董大弹胡笳声兼寄语弄房给事
南山截竹为觱篥，此乐本自龟兹出。,流传汉地曲转奇，凉州胡人为我吹。,傍邻闻者多叹息，远客思乡皆泪垂。,世人解听不解赏，长飙风中自来往。,枯桑老柏寒飕飗，九雏鸣凤乱啾啾。,龙吟虎啸一时发，万籁百泉相与秋。,忽然更作渔阳掺，黄云萧条白日暗。,变调如闻杨柳春，上林繁花照眼新。,岁夜高堂列明烛，美酒一杯声一曲。 李颀 听安万善吹觱篥歌
男儿事长征，少小幽燕客。,赌胜马蹄下，由来轻七尺。,杀人莫敢前，须如猬毛磔。,黄云陇底白云飞，未得报恩不得归。,辽东小妇年十五，惯弹琵琶解歌舞。,今为羌笛出塞声，使我三军泪如雨。 李颀 古意
四月南风大麦黄，枣花未落桐阴长。(阴 一作：叶),青山朝别暮还见，嘶马出门思旧乡。,陈侯立身何坦荡，虬须虎眉仍大颡。,腹中贮书一万卷，不肯低头在草莽。,东门酤酒饮我曹，心轻万事如鸿毛。,醉卧不知白日暮，有时空望孤云高。,长河浪头连天黑，津口停舟渡不得。,郑国游人未及家，洛阳行子空叹息。,闻道故林相识多，罢官昨日今如何。 李颀 送陈章甫
主人有酒欢今夕，请奏鸣琴广陵客。,月照城头乌半飞，霜凄万树风入衣。(万树 一作：万木),铜炉华烛烛增辉，初弹渌水后楚妃。,一声已动物皆静，四座无言星欲稀。,清淮奉使千余里，敢告云山从此始。 李颀 琴歌
孔明庙前有老柏，柯如青铜根如石。,霜皮溜雨四十围，黛色参天二千尺。,君臣已与时际会，树木犹为人爱惜。,云来气接巫峡长，月出寒通雪山白。,忆昨路绕锦亭东，先主武侯同閟宫。,崔嵬枝干郊原古，窈窕丹青户牖空。,落落盘踞虽得地，冥冥孤高多烈风。,扶持自是神明力，正直原因造化工。,大厦如倾要梁栋，万牛回首丘山重。,不露文章世已惊，未辞翦伐谁能送？,苦心岂免容蝼蚁，香叶终经宿鸾凤。,志士幽人莫怨嗟：古来材大难为用。 杜甫 古柏行
国初已来画鞍马，神妙独数江都王。,将军得名三十载，人间又见真乘黄。,曾貌先帝照夜白，龙池十日飞霹雳。,内府殷红玛瑙盘，婕妤传诏才人索。,盘赐将军拜舞归，轻纨细绮相追飞。,贵戚权门得笔迹，始觉屏障生光辉。,昔日太宗拳毛騧，近时郭家狮子花。,今之新图有二马，复令识者久叹嗟。,此皆骑战一敌万，缟素漠漠开风沙。,其余七匹亦殊绝，迥若寒空动烟雪。,霜蹄蹴踏长楸间，马官厮养森成列。,可怜九马争神骏，顾视清高气深稳。,借问苦心爱者谁，后有韦讽前支遁。,忆昔巡幸新丰宫，翠华拂天来向东。,腾骧磊落三万匹，皆与此图筋骨同。,自从献宝朝河宗，无复射蛟江水中。,君不见金粟堆前松柏里，龙媒去尽鸟呼风。 杜甫 韦讽录事宅观曹将军画马图
将军魏武之子孙，于今为庶为清门。,英雄割据虽已矣，文采风流今尚存。,学书初学卫夫人，但恨无过王右军。,丹青不知老将至，富贵于我如浮云。,开元之中常引见，承恩数上南薰殿。,凌烟功臣少颜色，将军下笔开生面。,良相头上进贤冠，猛将腰间大羽箭。,褒公鄂公毛发动，英姿飒爽来酣战。,先帝天马玉花骢，画工如山貌不同。,是日牵来赤墀下，迥立阊阖生长风。,诏谓将军拂绢素，意匠惨澹经营中。,斯须九重真龙出，一洗万古凡马空。,玉花却在御榻上，榻上庭前屹相向。,至尊含笑催赐金，圉人太仆皆惆怅。,弟子韩干早入室，亦能画马穷殊相。,干惟画肉不画骨，忍使骅骝气凋丧。,将军画善盖有神，必逢佳士亦写真。,即今漂泊干戈际，屡貌寻常行路人。,途穷反遭俗眼白，世上未有如公贫。,但看古来盛名下，终日坎壈缠其身。 杜甫 丹青引赠曹将军霸
今我不乐思岳阳，身欲奋飞病在床。,美人娟娟隔秋水，濯足洞庭望八荒。,鸿飞冥冥日月白，青枫叶赤天雨霜。,玉京群帝集北斗，或骑麒麟翳凤凰。,芙蓉旌旗烟雾落，影动倒景摇潇湘。,星宫之君醉琼浆，羽人稀少不在旁。,似闻昨者赤松子，恐是汉代韩张良。,昔随刘氏定长安，帷幄未改神惨伤。,国家成败吾岂敢，色难腥腐餐枫香。,周南留滞古所惜，南极老人应寿昌。,美人胡为隔秋水，焉得置之贡玉堂。 杜甫 寄韩谏议注
山寺钟鸣昼已昏，渔梁渡头争渡喧。,人随沙岸向江村，余亦乘舟归鹿门。,鹿门月照开烟树，忽到庞公栖隐处。,岩扉松径长寂寥，惟有幽人自来去。 孟浩然 夜归鹿门山歌
渔翁夜傍西岩宿，晓汲清湘燃楚竹。,烟销日出不见人，欸乃一声山水绿。,回看天际下中流，岩上无心云相逐。 柳宗元 渔翁
前不见古人，后不见来者。,念天地之悠悠，独怆然而涕下！ 陈子昂 登幽州台歌
张生手持石鼓文，劝我试作石鼓歌。,少陵无人谪仙死，才薄将奈石鼓何。,周纲凌迟四海沸，宣王愤起挥天戈。,大开明堂受朝贺，诸侯剑佩鸣相磨。,蒐于岐阳骋雄俊，万里禽兽皆遮罗。,镌功勒成告万世，凿石作鼓隳嵯峨。,从臣才艺咸第一，拣选撰刻留山阿。,雨淋日炙野火燎，鬼物守护烦撝呵。,公从何处得纸本，毫发尽备无差讹。,辞严义密读难晓，字体不类隶与蝌。,年深岂免有缺画，快剑斫断生蛟鼍。,鸾翔凤翥众仙下，珊瑚碧树交枝柯。,金绳铁索锁钮壮，古鼎跃水龙腾梭。,陋儒编诗不收入，二雅褊迫无委蛇。,孔子西行不到秦，掎摭星宿遗羲娥。,嗟余好古生苦晚，对此涕泪双滂沱。,忆昔初蒙博士征，其年始改称元和。,故人从军在右辅，为我度量掘臼科。,濯冠沐浴告祭酒，如此至宝存岂多。,毡包席裹可立致，十鼓只载数骆驼。,荐诸太庙比郜鼎，光价岂止百倍过。,圣恩若许留太学，诸生讲解得切磋。,观经鸿都尚填咽，坐见举国来奔波。,剜苔剔藓露节角，安置妥帖平不颇。,大厦深檐与盖覆，经历久远期无佗。,中朝大官老于事，讵肯感激徒媕婀。,牧童敲火牛砺角，谁复著手为摩挲。,日销月铄就埋没，六年西顾空吟哦。,羲之俗书趁姿媚，数纸尚可博白鹅。,继周八代争战罢，无人收拾理则那。,方今太平日无事，柄任儒术崇丘轲。,安能以此尚论列，愿借辩口如悬河。,石鼓之歌止于此，呜呼吾意其蹉跎。 韩愈 石鼓歌
山石荦确行径微，黄昏到寺蝙蝠飞。,升堂坐阶新雨足，芭蕉叶大栀子肥。,僧言古壁佛画好，以火来照所见稀。,铺床拂席置羹饭，疏粝亦足饱我饥。,夜深静卧百虫绝，清月出岭光入扉。,天明独去无道路，出入高下穷烟霏。,山红涧碧纷烂漫，时见松枥皆十围。,当流赤足踏涧石，水声激激风吹衣。,人生如此自可乐，岂必局束为人鞿？(鞿 一作：靰),嗟哉吾党二三子，安得至老不更归。 韩愈 山石
纤云四卷天无河，清风吹空月舒波。,沙平水息声影绝，一杯相属君当歌。,君歌声酸辞且苦，不能听终泪如雨。,洞庭连天九疑高，蛟龙出没猩鼯号。,十生九死到官所，幽居默默如藏逃。,下床畏蛇食畏药，海气湿蛰熏腥臊。,昨者州前捶大鼓，嗣皇继圣登夔皋。,赦书一日行万里，罪从大辟皆除死。,迁者追回流者还，涤瑕荡垢清朝班。,州家申名使家抑，坎轲只得移荆蛮。,判司卑官不堪说，未免捶楚尘埃间。,同时辈流多上道，天路幽险难追攀。,君歌且休听我歌，我歌今与君殊科。,一年明月今宵多，人生由命非由他。,有酒不饮奈明何。 韩愈 八月十五夜赠张功曹
五岳祭秩皆三公，四方环镇嵩当中。,火维地荒足妖怪，天假神柄专其雄。,喷云泄雾藏半腹，虽有绝顶谁能穷？,我来正逢秋雨节，阴气晦昧无清风。,潜心默祷若有应，岂非正直能感通！,须臾静扫众峰出，仰见突兀撑青空。,紫盖连延接天柱，石廪腾掷堆祝融。,森然魄动下马拜，松柏一径趋灵宫。,粉墙丹柱动光彩，鬼物图画填青红。,升阶伛偻荐脯酒，欲以菲薄明其衷。,庙令老人识神意，睢盱侦伺能鞠躬。,手持杯珓导我掷，云此最吉余难同。,窜逐蛮荒幸不死，衣食才足甘长终。,侯王将相望久绝，神纵欲福难为功。,夜投佛寺上高阁，星月掩映云曈昽。,猿鸣钟动不知曙，杲杲寒日生于东。 韩愈 谒衡岳庙遂宿岳寺题门楼
黄河远上白云间，一片孤城万仞山。,羌笛何须怨杨柳，春风不度玉门关。 王之涣 凉州词二首·其一
秦时明月汉时关，万里长征人未还。,但使龙城飞将在，不教胡马度阴山。 王昌龄 出塞
蝉鸣空桑林，八月萧关道。,出塞入塞寒，处处黄芦草。,从来幽并客，皆共尘沙老。,莫学游侠儿，矜夸紫骝好。 王昌龄 塞上曲·其一
饮马渡秋水，水寒风似刀。,平沙日未没，黯黯见临洮。,昔日长城战，咸言意气高。,黄尘足今古，白骨乱蓬蒿。 王昌龄 塞下曲
渭城朝雨浥轻尘，客舍青青柳色新。,劝君更尽一杯酒，西出阳关无故人。 王维 送元二使安西
桂魄初生秋露微，轻罗已薄未更衣。,银筝夜久殷勤弄，心怯空房不忍归。 王维 秋夜曲
洛阳女儿对门居，才可颜容十五余。,良人玉勒乘骢马，侍女金盘脍鲤鱼。,画阁朱楼尽相望，红桃绿柳垂檐向。,罗帷送上七香车，宝扇迎归九华帐。,狂夫富贵在青春，意气骄奢剧季伦。,自怜碧玉亲教舞，不惜珊瑚持与人。,春窗曙灭九微火，九微片片飞花琐。,戏罢曾无理曲时，妆成祗是熏香坐。,城中相识尽繁华，日夜经过赵李家。,谁怜越女颜如玉，贫贱江头自浣纱。 王维 洛阳女儿行
少年十五二十时，步行夺得胡马骑。(夺得 一作：夺取),射杀山中白额虎，肯数邺下黄须儿！,一身转战三千里，一剑曾当百万师。,汉兵奋迅如霹雳，虏骑崩腾畏蒺藜。,卫青不败由天幸，李广无功缘数奇。,自从弃置便衰朽，世事蹉跎成白首。,昔时飞箭无全目，今日垂杨生左肘。,路旁时卖故侯瓜，门前学种先生柳。,苍茫古木连穷巷，寥落寒山对虚牖。(苍茫 一作：茫茫),誓令疏勒出飞泉，不似颍川空使酒。,贺兰山下阵如云，羽檄交驰日夕闻。,节使三河募年少，诏书五道出将军。,试拂铁衣如雪色，聊持宝剑动星文。,愿得燕弓射大将，耻令越甲鸣吾君。(大将 一作：天将),莫嫌旧日云中守，犹堪一战取功勋。 王维 老将行
渔舟逐水爱山春，两岸桃花夹古津。,坐看红树不知远，行尽青溪不见人。(不见 一作：忽值),山口潜行始隈隩，山开旷望旋平陆。,遥看一处攒云树，近入千家散花竹。,樵客初传汉姓名，居人未改秦衣服。,居人共住武陵源，还从物外起田园。,月明松下房栊静，日出云中鸡犬喧。,惊闻俗客争来集，竞引还家问都邑。,平明闾巷扫花开，薄暮渔樵乘水入。,初因避地去人间，及至成仙遂不还。,峡里谁知有人事，世中遥望空云山。,不疑灵境难闻见，尘心未尽思乡县。,出洞无论隔山水，辞家终拟长游衍。,自谓经过旧不迷，安知峰壑今来变。,当时只记入山深，青溪几度到云林。,春来遍是桃花水，不辨仙源何处寻。 王维 桃源行
云想衣裳花想容，春风拂槛露华浓。 ,若非群玉山头见，会向瑶台月下逢。 李白 清平调·其一
一枝秾艳露凝香，云雨巫山枉断肠。(秾艳 一作：红艳),借问汉宫谁得似，可怜飞燕倚新妆。 李白 清平调·其二
名花倾国两相欢，长得君王带笑看。(长得 一作：常得),解释春风无限恨，沉香亭北倚阑干。 李白 清平调·名花倾国两相欢
大道如青天，我独不得出。,羞逐长安社中儿，赤鸡白雉赌梨栗。,弹剑作歌奏苦声，曳裾王门不称情。,淮阴市井笑韩信，汉朝公卿忌贾生。,君不见昔时燕家重郭隗，拥篲折节无嫌猜。,剧辛乐毅感恩分，输肝剖胆效英才。,昭王白骨萦蔓草，谁人更扫黄金台？,行路难，归去来！ 李白 行路难·其二
有耳莫洗颍川水，有口莫食首阳蕨。,含光混世贵无名，何用孤高比云月？,吾观自古贤达人，功成不退皆殒身。,子胥既弃吴江上，屈原终投湘水滨。,陆机雄才岂自保？李斯税驾苦不早。,华亭鹤唳讵可闻？上蔡苍鹰何足道？,君不见吴中张翰称达生，秋风忽忆江东行。,且乐生前一杯酒，何须身后千载名？ 李白 行路难·其三
君不见黄河之水天上来，奔流到海不复回。,君不见高堂明镜悲白发，朝如青丝暮成雪。,人生得意须尽欢，莫使金樽空对月。,天生我材必有用，千金散尽还复来。,烹羊宰牛且为乐，会须一饮三百杯。,岑夫子，丹丘生，将进酒，杯莫停。,与君歌一曲，请君为我倾耳听。(倾耳听 一作：侧耳听),钟鼓馔玉不足贵，但愿长醉不愿醒。(不足贵 一作：何足贵；不愿醒 一作：不复醒),古来圣贤皆寂寞，惟有饮者留其名。(古来 一作：自古；惟 通：唯),陈王昔时宴平乐，斗酒十千恣欢谑。,主人何为言少钱，径须沽取对君酌。,五花马、千金裘，呼儿将出换美酒，与尔同销万古愁。 李白 将进酒
玉阶生白露，夜久侵罗袜。,却下水晶帘，玲珑望秋月。(水晶 一作 水精) 李白 玉阶怨
长相思，在长安。,络纬秋啼金井阑，微霜凄凄簟色寒。,孤灯不明思欲绝，卷帷望月空长叹。,美人如花隔云端！,上有青冥之长天，下有渌水之波澜。(长天 一作：高天),天长路远魂飞苦，梦魂不到关山难。,长相思，摧心肝！ 李白 长相思·其一
日色欲尽花含烟，月明如素愁不眠。(如素 一作：欲素),赵瑟初停凤凰柱，蜀琴欲奏鸳鸯弦。,此曲有意无人传，愿随春风寄燕然。,忆君迢迢隔青天。昔日横波目，今作流泪泉。,不信妾断肠，归来看取明镜前。(断肠 一作：肠断) 李白 长相思·其二
妾发初覆额，折花门前剧。,郎骑竹马来，绕床弄青梅。,同居长干里，两小无嫌猜。,十四为君妇，羞颜未尝开。,低头向暗壁，千唤不一回。,十五始展眉，愿同尘与灰。,常存抱柱信，岂上望夫台。,十六君远行，瞿塘滟滪堆。,五月不可触，猿声天上哀。(猿声 一作：猿鸣),门前迟行迹，一一生绿苔。(迟 一作：旧),苔深不能扫，落叶秋风早。,八月蝴蝶来，双飞西园草。(蝴蝶来 一作：蝴蝶黄),感此伤妾心，坐愁红颜老。,早晚下三巴，预将书报家。,相迎不道远，直至长风沙。 李白 长干行·其一
秦地罗敷女，采桑绿水边。,素手青条上，红妆白日鲜。,蚕饥妾欲去，五马莫留连。 李白 子夜吴歌·春歌
镜湖三百里，菡萏发荷花。,五月西施采，人看隘若耶。,回舟不待月，归去越王家。 李白 子夜吴歌·夏歌
长安一片月，万户捣衣声。,秋风吹不尽，总是玉关情。,何日平胡虏，良人罢远征。 李白 子夜吴歌·秋歌
明朝驿使发，一夜絮征袍。,素手抽针冷，那堪把剪刀。,裁缝寄远道，几日到临洮。 李白 子夜吴歌·冬歌
明月出天山，苍茫云海间。,长风几万里，吹度玉门关。,汉下白登道，胡窥青海湾。,由来征战地，不见有人还。,戍客望边邑，思归多苦颜。(望边邑 一作：望边色),高楼当此夜，叹息未应闲。 李白 关山月
嫁得瞿塘贾，朝朝误妾期。,早知潮有信，嫁与弄潮儿。 李益 江南曲
白日登山望烽火，黄昏饮马傍交河。,行人刁斗风沙暗，公主琵琶幽怨多。,野云万里无城郭，雨雪纷纷连大漠。,胡雁哀鸣夜夜飞，胡儿眼泪双双落。,闻道玉门犹被遮，应将性命逐轻车。,年年战骨埋荒外，空见蒲桃入汉家。 李颀 古从军行
长安城头头白乌，夜飞延秋门上呼。,又向人家啄大屋，屋底达官走避胡。,金鞭断折九马死，骨肉不得同驰驱。,腰下宝玦青珊瑚，可怜王孙泣路隅。,问之不肯道姓名，但道困苦乞为奴。,已经百日窜荆棘，身上无有完肌肤。,高帝子孙尽隆准，龙种自与常人殊。,豺狼在邑龙在野，王孙善保千金躯。,不敢长语临交衢，且为王孙立斯须。,昨夜东风吹血腥，东来橐驼满旧都。,朔方健儿好身手，昔何勇锐今何愚。,窃闻天子已传位，圣德北服南单于。,花门剺面请雪耻，慎勿出口他人狙。,哀哉王孙慎勿疏，五陵佳气无时无。 杜甫 哀王孙
车辚辚，马萧萧，行人弓箭各在腰。,耶娘妻子走相送，尘埃不见咸阳桥。(耶娘 一作：爷娘),牵衣顿足拦道哭，哭声直上干云霄。,道旁过者问行人，行人但云点行频。,或从十五北防河，便至四十西营田。,去时里正与裹头，归来头白还戍边。,边庭流血成海水，武皇开边意未已。,君不闻汉家山东二百州，千村万落生荆杞。,纵有健妇把锄犁，禾生陇亩无东西。,况复秦兵耐苦战，被驱不异犬与鸡。,长者虽有问，役夫敢申恨？,且如今年冬，未休关西卒。,县官急索租，租税从何出？,信知生男恶，反是生女好。,生女犹得嫁比邻，生男埋没随百草。,君不见，青海头，古来白骨无人收。,新鬼烦冤旧鬼哭，天阴雨湿声啾啾！ 杜甫 兵车行
三月三日天气新，长安水边多丽人。,态浓意远淑且真，肌理细腻骨肉匀。,绣罗衣裳照暮春，蹙金孔雀银麒麟。,头上何所有？翠微匎叶垂鬓唇。,背后何所见？珠压腰衱稳称身。,就中云幕椒房亲，赐名大国虢与秦。,紫驼之峰出翠釜，水精之盘行素鳞。,犀箸厌饫久未下，鸾刀缕切空纷纶。,黄门飞鞚不动尘，御厨络绎送八珍。,箫鼓哀吟感鬼神，宾从杂遝实要津。,后来鞍马何逡巡，当轩下马入锦茵。,杨花雪落覆白苹，青鸟飞去衔红巾。,炙手可热势绝伦，慎莫近前丞相嗔！ 杜甫 丽人行
少陵野老吞声哭，春日潜行曲江曲。,江头宫殿锁千门，细柳新蒲为谁绿？,忆昔霓旌下南苑，苑中万物生颜色。,昭阳殿里第一人，同辇随君侍君侧。,辇前才人带弓箭，白马嚼啮黄金勒。,翻身向天仰射云，一笑正坠双飞翼。(一笑 一作：一箭),明眸皓齿今何在？血污游魂归不得。,清渭东流剑阁深，去住彼此无消息。,人生有情泪沾臆，江水江花岂终极！,黄昏胡骑尘满城，欲往城南望城北。 杜甫 哀江头
劝君莫惜金缕衣，劝君惜取少年时。(惜取 一作：须取),花开堪折直须折，莫待无花空折枝。(花开 一作：有花) 杜秋娘 金缕衣
卢家少妇郁金堂，海燕双栖玳瑁梁。,九月寒砧催木叶，十年征戍忆辽阳。,白狼河北音书断，丹凤城南秋夜长。,谁为含愁独不见，更教明月照流黄。 沈佺期 独不见
梧桐相待老，鸳鸯会双死。,贞女贵殉夫，舍生亦如此。,波澜誓不起，妾心古井水。(古井水 一作：井中水) 孟郊 烈女操
慈母手中线，游子身上衣。,临行密密缝，意恐迟迟归。,谁言寸草心，报得三春晖。 孟郊 游子吟
君家何处住，妾住在横塘。,停船暂借问，或恐是同乡。 崔颢 长干行·君家何处住
家临九江水，来去九江侧。,同是长干人，生小不相识。 崔颢 长干行·家临九江水
鹫翎金仆姑，燕尾绣蝥弧。,独立扬新令，千营共一呼。 卢纶 和张仆射塞下曲·其一
林暗草惊风，将军夜引弓。,平明寻白羽，没在石棱中。 卢纶 和张仆射塞下曲·其二
月黑雁飞高，单于夜遁逃。,欲将轻骑逐，大雪满弓刀。 卢纶 塞下曲
野幕敞琼筵，羌戎贺劳旋。,醉和金甲舞，雷鼓动山川。 卢纶 和张仆射塞下曲·其四
日出而作，日入而息。,凿井而饮，耕田而食。,帝力于我何有哉！ 佚名 击壤歌
关关雎鸠，在河之洲。窈窕淑女，君子好逑。,参差荇菜，左右流之。窈窕淑女，寤寐求之。,求之不得，寤寐思服。悠哉悠哉，辗转反侧。,参差荇菜，左右采之。窈窕淑女，琴瑟友之。,参差荇菜，左右芼之。窈窕淑女，钟鼓乐之。 佚名 关雎
投我以木瓜，报之以琼琚。匪报也，永以为好也！,投我以木桃，报之以琼瑶。匪报也，永以为好也！,投我以木李，报之以琼玖。匪报也，永以为好也！ 佚名 木瓜
桃之夭夭，灼灼其华。之子于归，宜其室家。,桃之夭夭，有蕡其实。之子于归，宜其家室。,桃之夭夭，其叶蓁蓁。之子于归，宜其家人。 佚名 桃夭
谁谓河广？一苇杭之。谁谓宋远？跂予望之。,谁谓河广？曾不容刀。谁谓宋远？曾不崇朝。 佚名 河广
相鼠有皮，人而无仪！人而无仪，不死何为？,相鼠有齿，人而无止！人而无止，不死何俟？,相鼠有体，人而无礼！人而无礼，胡不遄死？ 佚名 相鼠
风萧萧兮易水寒，壮士一去兮不复还。(复还 一作：复反),探虎穴兮入蛟宫，仰天呼气兮成白虹。(此句疑为后人补作) 佚名 渡易水歌
力拔山兮气盖世。时不利兮骓不逝。,骓不逝兮可奈何！虞兮虞兮奈若何！ 项羽 垓下歌
大风起兮云飞扬，,威加海内兮归故乡，,安得猛士兮守四方！ 刘邦 大风歌
秋风起兮白云飞，草木黄落兮雁南归。,兰有秀兮菊有芳，怀佳人兮不能忘。,泛楼船兮济汾河，横中流兮扬素波。,箫鼓鸣兮发棹歌，欢乐极兮哀情多。,少壮几时兮奈老何！ 刘彻 秋风辞
北方有佳人，绝世而独立。,一顾倾人城，再顾倾人国。,宁不知倾城与倾国？佳人难再得。 李延年 李延年歌
江南可采莲，莲叶何田田。鱼戏莲叶间。,鱼戏莲叶东，鱼戏莲叶西，鱼戏莲叶南，鱼戏莲叶北。 汉乐府 江南
青青园中葵，朝露待日晞。,阳春布德泽，万物生光辉。,常恐秋节至，焜黄华叶衰。,百川东到海，何时复西归？,少壮不努力，老大徒伤悲！ 汉乐府 长歌行
十五从军征，八十始得归。,道逢乡里人：“家中有阿谁？”,“遥看是君家，松柏冢累累。”(遥看 一作：遥望),兔从狗窦入，雉从梁上飞。,中庭生旅谷，井上生旅葵。,舂谷持作饭，采葵持作羹。,羹饭一时熟，不知饴阿谁。,出门东向看，泪落沾我衣。(东向看 一作：东向望) 佚名 十五从军征
东城高且长，逶迤自相属。,回风动地起，秋草萋已绿。,四时更变化，岁暮一何速！,晨风怀苦心，蟋蟀伤局促。,荡涤放情志，何为自结束！,燕赵多佳人，美者颜如玉。,被服罗裳衣，当户理清曲。,音响一何悲！弦急知柱促。,驰情整巾带，沉吟聊踯躅。,思为双飞燕，衔泥巢君屋。 佚名 东城高且长
迢迢牵牛星，皎皎河汉女。,纤纤擢素手，札札弄机杼。,终日不成章，泣涕零如雨。,河汉清且浅，相去复几许。,盈盈一水间，脉脉不得语。 佚名 迢迢牵牛星
举秀才，不知书。,察孝廉，父别居。,寒素清白浊如泥，,高第良将怯如鸡。(如鸡 一作：如黾) 佚名 桓灵时童谣
对酒当歌，人生几何！,譬如朝露，去日苦多。,慨当以慷，忧思难忘。,何以解忧？唯有杜康。(唯 一作：惟),青青子衿，悠悠我心。,但为君故，沉吟至今。,呦呦鹿鸣，食野之苹。,我有嘉宾，鼓瑟吹笙。,明明如月，何时可掇？(明明 一作：皎皎),忧从中来，不可断绝。,越陌度阡，枉用相存。,契阔谈讌，心念旧恩。(谈讌 一作：谈宴),月明星稀，乌鹊南飞。,绕树三匝，何枝可依？,山不厌高，海不厌深。,周公吐哺，天下归心。 曹操 短歌行
白马饰金羁，连翩西北驰。,借问谁家子，幽并游侠儿。 ,少小去乡邑，扬声沙漠垂。,宿昔秉良弓，楛矢何参差。,控弦破左的，右发摧月支。,仰手接飞猱，俯身散马蹄。,狡捷过猴猿，勇剽若豹螭。,边城多警急，虏骑数迁移。(虏骑 一作：胡骑),羽檄从北来，厉马登高堤。,长驱蹈匈奴，左顾凌鲜卑。,弃身锋刃端，性命安可怀？,父母且不顾，何言子与妻！,名编壮士籍，不得中顾私。(名编 一作：名在) ,捐躯赴国难，视死忽如归！ 曹植 白马篇
南国有佳人，容华若桃李。,朝游江北岸，夕宿潇湘沚。,时俗薄朱颜，谁为发皓齿？,俯仰岁将暮，荣耀难久恃。 曹植 杂诗七首·其四
西京乱无象，豺虎方遘患。,复弃中国去，委身适荆蛮。(委身 一作：远身),亲戚对我悲，朋友相追攀。,出门无所见，白骨蔽平原。,路有饥妇人，抱子弃草间。,顾闻号泣声，挥涕独不还。,未知身死处，何能两相完？,驱马弃之去，不忍听此言。,南登霸陵岸，回首望长安，,悟彼下泉人，喟然伤心肝。 王粲 七哀诗三首·其一
息徒兰圃，秣马华山。,流磻平皋，垂纶长川。,目送归鸿，手挥五弦。,俯仰自得，游心太玄。,嘉彼钓叟，得鱼忘筌。,郢人逝矣，谁与尽言？ 嵇康 四言赠兄秀才入军诗十八首·其十四
夜中不能寐，起坐弹鸣琴。,薄帷鉴明月，清风吹我襟。,孤鸿号外野，翔鸟鸣北林。,徘徊将何见？忧思独伤心。 阮籍 咏怀八十二首·其一
郁郁涧底松，离离山上苗。,以彼径寸茎，荫此百尺条。,世胄蹑高位，英俊沉下僚。,地势使之然，由来非一朝。,金张籍旧业，七叶珥汉貂。,冯公岂不伟，白首不见招。 左思 咏史
秋风起兮木叶飞，吴江水兮鲈正肥。,三千里兮家未归，恨难禁兮仰天悲。 张翰 思吴江歌
少无适俗韵，性本爱丘山。,误落尘网中，一去三十年。(误落 一作：误入),羁鸟恋旧林，池鱼思故渊。,开荒南野际，守拙归园田。,方宅十余亩，草屋八九间。,榆柳荫后檐，桃李罗堂前。,暧暧远人村，依依墟里烟。,狗吠深巷中，鸡鸣桑树颠。,户庭无尘杂，虚室有余闲。,久在樊笼里，复得返自然。 陶渊明 归园田居·其一
种豆南山下，草盛豆苗稀。,晨兴理荒秽，带月荷锄归。,道狭草木长，夕露沾我衣。,衣沾不足惜，但使愿无违。 陶渊明 归园田居·其三
结庐在人境，而无车马喧。,问君何能尔？心远地自偏。,采菊东篱下，悠然见南山。,山气日夕佳，飞鸟相与还。,此中有真意，欲辨已忘言。(辨 一作：辩) 陶渊明 饮酒·其五
燕丹善养士，志在报强嬴。,招集百夫良，岁暮得荆卿。,君子死知己，提剑出燕京；,素骥鸣广陌，慷慨送我行。,雄发指危冠，猛气冲长缨。,饮饯易水上，四座列群英。,渐离击悲筑，宋意唱高声。,萧萧哀风逝，淡淡寒波生。,商音更流涕，羽奏壮士惊。,心知去不归，且有后世名。,登车何时顾，飞盖入秦庭。,凌厉越万里，逶迤过千城。,图穷事自至，豪主正怔营。,惜哉剑术疏，奇功遂不成。,其人虽已没，千载有馀情。 陶渊明 咏荆轲
孟夏草木长，绕屋树扶疏。 ,众鸟欣有托，吾亦爱吾庐。 ,既耕亦已种，时还读我书。 ,穷巷隔深辙，颇回故人车。 ,欢言酌春酒，摘我园中蔬。 ,微雨从东来，好风与之俱。 ,泛览《周王传》，流观《山海图》。 ,俯仰终宇宙，不乐复何如？ 陶渊明 读山海经·其一
精卫衔微木，将以填沧海。,刑天舞干戚，猛志固常在。,同物既无虑，化去不复悔。,徒设在昔心，良辰讵可待。(辰 一作：晨) 陶渊明 读山海经十三首·其十
人生无根蒂，飘如陌上尘。,分散逐风转，此已非常身。,落地为兄弟，何必骨肉亲！,得欢当作乐，斗酒聚比邻。,盛年不重来，一日难再晨。,及时当勉励，岁月不待人。 陶渊明 杂诗十二首·其一
古人云此水，一歃怀千金。,试使夷齐饮，终当不易心。 吴隐之 酌贪泉
江南倦历览，江北旷周旋。,怀新道转迥，寻异景不延。,乱流趋正绝，孤屿媚中川。,云日相辉映，空水共澄鲜。,表灵物莫赏，蕴真谁为传。,想象昆山姿，缅邈区中缘。,始信安期术，得尽养生年。 谢灵运 登江中孤屿
泻水置平地，各自东西南北流。,人生亦有命，安能行叹复坐愁！,酌酒以自宽，举杯断绝歌《路难》。,心非木石岂无感？吞声踯躅不敢言。 鲍照 拟行路难·其四
对案不能食，拔剑击柱长叹息。,丈夫生世会几时？安能蹀躞垂羽翼！,弃置罢官去，还家自休息。,朝出与亲辞，暮还在亲侧。,弄儿床前戏，看妇机中织。,自古圣贤尽贫贱，何况我辈孤且直！ 鲍照 拟行路难·其六
中庭杂树多，偏为梅咨嗟。,问君何独然？念其霜中能作花，露中能作实。,摇荡春风媚春日，念尔零落逐寒风，徒有霜华无霜质。(寒风 一作：风飚) 鲍照 梅花落·中庭杂树多
河汉纵且横，北斗横复直。,星汉空如此，宁知心有忆？,孤灯暧不明，寒机晓犹织。,零泪向谁道，鸡鸣徒叹息。 沈约 夜夜曲
兔园标物序，惊时最是梅。,衔霜当路发，映雪拟寒开。,枝横却月观，花绕凌风台。,朝洒长门泣，夕驻临邛杯。,应知早飘落，故逐上春来。 何逊 咏早梅
柳黄未吐叶，水绿半含苔。,春色边城动，客思故乡来。 何逊 边城思
建平督邮道，鱼复永安宫。,若奏巴渝曲，时当君思中。 萧纲 蜀道难·其一
巫山七百里，巴水三回曲。,笛声下复高，猿啼断还续。 萧纲 蜀道难·其二
春蚕不应老，昼夜常怀丝。,何惜微躯尽，缠绵自有时。 佚名 作蚕丝
敕勒川，阴山下。,天似穹庐，笼盖四野，,天苍苍，野茫茫，风吹草低见牛羊。 乐府诗集 敕勒歌
可惜庭中树，移根逐汉臣。,只为来时晚，花开不及春。 孔绍安 侍宴咏石榴
亭亭画舸系春潭，直到行人酒半酣。,不管烟波与风雨，载将离恨过江南。 郑文宝 柳枝词
马穿山径菊初黄，信马悠悠野兴长。,万壑有声含晚籁，数峰无语立斜阳。,棠梨叶落胭脂色，荞麦花开白雪香。,何事吟余忽惆怅，村桥原树似吾乡。 王禹偁 村行
两株桃杏映篱斜，妆点商州副使家。,何事春风容不得？和莺吹折数枝花。 王禹偁 春居杂兴·两株桃杏映篱斜
岸阔樯稀波渺茫，独凭危槛思何长。,萧萧远树疏林外，一半秋山带夕阳。 寇准 书河上亭壁
鲍老当筵笑郭郎，笑他舞袖太郎当。,若教鲍老当筵舞，转更郎当舞袖长。 杨亿 咏傀儡
陶尽门前土，屋上无片瓦。,十指不沾泥，鳞鳞居大厦。 梅尧臣 陶者
春云浓淡日微光，双阙重门耸建章。,不上楼来知几日，满城无算柳梢黄。 梅尧臣 考试毕登铨楼
夜雨连明春水生，娇云浓暖弄阴晴。,帘虚日薄花竹静，时有乳鸠相对鸣。 苏舜钦 初晴游沧浪亭
别院深深夏席清，石榴开遍透帘明。(夏席清 一作：夏簟清),树阴满地日当午，梦觉流莺时一声。 苏舜钦 夏意
昨日入城市，归来泪满巾。,遍身罗绮者，不是养蚕人。 张俞 蚕妇
红树青山日欲斜，长郊草色绿无涯。,游人不管春将老，来往亭前踏落花。 欧阳修 丰乐亭游春·其三
花光浓烂柳轻明，酌酒花前送我行。,我亦且如常日醉，莫教弦管作离声。 欧阳修 别滁
人言落日是天涯，望极天涯不见家。,已恨碧山相阻隔，碧山还被暮云遮。 李觏 乡思
墙角数枝梅，凌寒独自开。,遥知不是雪，为有暗香来。 王安石 梅花
百战疲劳壮士哀，中原一败势难回。,江东子弟今虽在，肯与君王卷土来？ 王安石 叠题乌江亭
飞来山上千寻塔，闻说鸡鸣见日升。(飞来山 一作：飞来峰),不畏浮云遮望眼，自缘身在最高层。 王安石 登飞来峰
金炉香烬漏声残，翦翦轻风阵阵寒。,春色恼人眠不得，月移花影上栏杆。 王安石 夜直
云淡风轻近午天，傍花随柳过前川。,时人不识余心乐，将谓偷闲学少年。 程颢 春日偶成
青苔满地初晴后，绿树无人昼梦余。,唯有南风旧相识，偷开门户又翻书。 刘攽 新晴
一雨池塘水面平，淡磨明镜照檐楹。,东风忽起垂杨舞，更作荷心万点声。 刘攽 雨后池上
清风无力屠得热，落日着翅飞上山。,人固已惧江海竭，天岂不惜河汉干？,昆仑之高有积雪，蓬莱之远常遗寒。,不能手提天下往，何忍身去游其间？ 王令 暑旱苦热
三月残花落更开，小檐日日燕飞来。,子规夜半犹啼血，不信东风唤不回。 王令 送春
水绕陂田竹绕篱，榆钱落尽槿花稀。,夕阳牛背无人卧，带得寒鸦两两归。 张舜民 村居
雨过横塘水满堤，乱山高下路东西。,一番桃李花开尽，惟有青青草色齐。 曾巩 城南二首·其一
春宵一刻值千金，花有清香月有阴。,歌管楼台声细细，秋千院落夜沉沉。 苏轼 春宵
水光潋滟晴方好，山色空蒙雨亦奇。,欲把西湖比西子，淡妆浓抹总相宜。 苏轼 饮湖上初晴后雨二首·其二
东风袅袅泛崇光，香雾空蒙月转廊。,只恐夜深花睡去，故烧高烛照红妆。 苏轼 海棠
百里西风禾黍香，鸣泉落窦谷登场。,老牛粗了耕耘债，啮草坡头卧夕阳。 孔平仲 禾熟
试说途中景，方知别后心。,行人日暮少，风雪乱山深。 孔平仲 寄内
骑牛远远过前村，短笛横吹隔陇闻。,多少长安名利客，机关用尽不如君。 黄庭坚 牧童诗
四顾山光接水光，凭栏十里芰荷香。,清风明月无人管，并作南楼一味凉。 黄庭坚 鄂州南楼书事
风蒲猎猎弄清柔，欲立蜻蜓不自由。,五月临平山下路，藕花无数满汀洲。 道潜 临平道中
阴阴溪曲绿交加，小雨翻萍上浅沙。,鹅鸭不知春去尽，争随流水趁桃花。 晁冲之 春日
庭户无人秋月明，夜霜欲落气先清。,梧桐真不甘衰谢，数叶迎风尚有声。 张耒 夜坐
携杖来追柳外凉，画桥南畔倚胡床。,月明船笛参差起，风定池莲自在香。 秦观 纳凉
天寒水鸟自相依，十百为群戏落晖。,过尽行人都不起，忽闻水响一齐飞。 秦观 还自广陵
双飞燕子几时回？夹岸桃花蘸水开。,春雨断桥人不渡，小舟撑出柳阴来。(渡 一作：度) 徐俯 春游湖
稍离烟瘴近湘潭，疾病衰颓已不堪。,儿女不知来避地，强言风物胜江南。 吕本中 连州阳山归路
一春略无十日晴，处处浮云将雨行。,野田春水碧于镜，人影渡傍鸥不惊。,桃花嫣然出篱笑，似开未开最有情。,茅茨烟暝客衣湿，破梦午鸡啼一声。 汪藻 春日
辇毂繁华事可伤，师师垂老过湖湘。,缕衣檀板无颜色，一曲当时动帝王。 刘子翚 汴京纪事
生当作人杰，死亦为鬼雄。,至今思项羽，不肯过江东。 李清照 夏日绝句
耕犁千亩实千箱，力尽筋疲谁复伤？,但得众生皆得饱，不辞羸病卧残阳。 李纲 病牛
一自胡尘入汉关，十年伊洛路漫漫。,青墩溪畔龙钟客，独立东风看牡丹。 陈与义 咏牡丹
经年尘土满征衣，特特寻芳上翠微。,好水好山看不足，马蹄催趁月明归。 岳飞 池州翠微亭
早岁那知世事艰，中原北望气如山。,楼船夜雪瓜洲渡，铁马秋风大散关。,塞上长城空自许，镜中衰鬓已先斑。,出师一表真名世，千载谁堪伯仲间！ 陆游 书愤
病骨支离纱帽宽，孤臣万里客江干。,位卑未敢忘忧国，事定犹须待阖棺。,天地神灵扶庙社，京华父老望和銮。,出师一表通今古，夜半挑灯更细看。 陆游 病起书怀
梅子金黄杏子肥，麦花雪白菜花稀。,日长篱落无人过，惟有蜻蜓蛱蝶飞。(惟 通：唯) 范成大 四时田园杂兴·其二十五
溪水将桥不复回，小舟犹倚短篙开。,交情得似山溪渡，不管风波去又来。 杨万里 三江小渡
一叶渔船两小童，收篙停棹坐船中。,怪生无雨都张伞，不是遮头是使风。 杨万里 舟过安仁
两岸舟船各背驰，波痕交涉亦难为。,只余鸥鹭无拘管，北去南来自在飞。 杨万里 初入淮河四绝句·其三
泉眼无声惜细流，树阴照水爱晴柔。(阴 一作：荫),小荷才露尖尖角，早有蜻蜓立上头。 杨万里 小池
毕竟西湖六月中，风光不与四时同。,接天莲叶无穷碧，映日荷花别样红。 杨万里 晓出净慈寺送林子方
篱落疏疏一径深，树头新绿未成阴。(新绿 一作：花落),儿童急走追黄蝶，飞入菜花无处寻。 杨万里 宿新市徐公店
山外青山楼外楼，西湖歌舞几时休？,暖风熏得游人醉，直把杭州作汴州。 林升 题临安邸
昨夜江边春水生，蒙冲巨舰一毛轻。(蒙冲 一作：艨艟),向来枉费推移力，此日中流自在行。 朱熹 观书有感·其二
胜日寻芳泗水滨，无边光景一时新。,等闲识得东风面，万紫千红总是春。 朱熹 春日
律回岁晚冰霜少，春到人间草木知。,便觉眼前生意满，东风吹水绿参差。 张栻 立春偶成
美人台上昔欢娱，今日空台望五湖。残雪未融青草死，苦无麋鹿过姑苏。,黄帽传呼睡不成，投稿细细激流冰。分明旧泊江南岸，舟尾春风飐客灯。,千门列炬散林鸦，儿女相思未到家。应是不眠非守岁，小客春意入灯花。,三生定自陆天随，又向顺松作客归。已拚新年舟上过，倩人和雪洗片衣。,沙尾风回一棹寒，椒花今夕不登盘。百年草草都寒夜，自琢春词剪烛看。,笠泽茫茫雁影微，玉峰重叠护云衣。长桥寂寞春寒放，只有诗人一舸归。,桑间篝火却定蚕，风土相传我未谙。但得明年少行役，只裁白伫作春衫。,少小知名翰墨场，十年心事只凄凉。旧时曾作梅花赋，研墨于今亦自香。,环玦随波冷未销，古苔留雪卧墙腰。谁家玉笛吹春怨，看见鹅黄上柳条。 姜夔 除放自石湖归苕溪
自作新词韵最娇，小红低唱我吹箫。,曲终过尽松陵路，回首烟波十四桥。 姜夔 过垂虹
水满田畴稻叶齐，日光穿树晓烟低。,黄莺也爱新凉好，飞过青山影里啼。 徐玑 新凉
绿遍山原白满川，子规声里雨如烟。,乡村四月闲人少，才了蚕桑又插田。 翁卷 乡村四月
小桃无主自开花，烟草茫茫带晚鸦。,几处败垣围故井，向来一一是人家。 戴复古 淮村兵后
应怜屐齿印苍苔，小扣柴扉久不开。,春色满园关不住，一枝红杏出墙来。 叶绍翁 游园不值
一片能教一断肠，可堪平砌更堆墙。,飘如迁客来过岭，坠似骚人去赴湘。,乱点莓苔多莫数，偶粘衣袖久犹香。,东风谬掌花权柄，却忌孤高不主张。 刘克庄 落梅
掷柳迁乔太有情，交交时作弄机声。,洛阳三月花如锦，多少工夫织得成。 刘克庄 莺梭
乳鸭池塘水浅深，熟梅天气半阴晴。(阴晴 一作：晴阴),东园载酒西园醉，摘尽枇杷一树金。 戴复古 初夏游张园
门外无人问落花，绿阴冉冉遍天涯。,林莺啼到无声处，青草池塘独听蛙。 曹豳 春暮
古木阴中系短篷，杖藜扶我过桥东。,沾衣欲湿杏花雨，吹面不寒杨柳风。 志南 绝句
辛苦遭逢起一经，干戈寥落四周星。,山河破碎风飘絮，身世浮沉雨打萍。,惶恐滩头说惶恐，零丁洋里叹零丁。,人生自古谁无死？留取丹心照汗青。 文天祥 过零丁洋
花开不并百花丛，独立疏篱趣未穷。,宁可枝头抱香死，何曾吹落北风中。 郑思肖 寒菊
寒夜客来茶当酒，竹炉汤沸火初红。,寻常一样窗前月，才有梅花便不同。 杜耒 寒夜
梅雪争春未肯降，骚人阁笔费评章。,梅须逊雪三分白，雪却输梅一段香。 卢钺 雪梅
十年无梦得还家，独立青峰野水涯。,天地寂寥山雨歇，几生修得到梅花？ 谢枋得 武夷山中
竹影和诗瘦，梅花入梦香。,可怜今夜月，不肯下西厢。 王庭筠 绝句
枝间新绿一重重， 小蕾深藏数点红。,爱惜芳心莫轻吐， 且教桃李闹春风。 元好问 同儿辈赋未开海棠
城雪初消荠菜生，角门深巷少人行。,柳梢听得黄鹂语，此是春来第一声。 杨载 到京师
何处它年寄此生，山中江上总关情。,无端绕屋长松树，尽把风声作雨声。 虞集 院中独坐
春草细还生，春雏养渐成。,茸茸毛色起，应解自呼名。 揭傒斯 画鸭
花开红树乱莺啼，草长平湖白鹭飞。,风日晴和人意好，夕阳箫鼓几船归。 徐元杰 湖上
牛羊散漫落日下，野草生香乳酪甜。,卷地朔风沙似雪，家家行帐下毡帘。 萨都剌 上京即事五首·其三
江水三千里，家书十五行。,行行无别语，只道早还乡。 袁凯 京师得家书
细雨茸茸湿楝花，南风树树熟枇杷；,徐行不记山深浅，一路莺啼送到家。 杨基 天平山中
绿池芳草满晴波，春色都从雨里过。,知是人家花落尽，菜畦今日蝶来多。 高启 春暮西园
渡水复渡水，看花还看花。,春风江上路，不觉到君家。 高启 寻胡隐君
春风一夜到衡阳，楚水燕山万里长。,莫怪春来便归去，江南虽好是他乡。 王恭 春雁
岸蓼疏红水荇青，茨菰花白小如萍。,双鬟短袖惭人见，背立船头自采菱。 杨士奇 发淮安
下床着新衣，初学小姑拜。,低头羞见人，双手结裙带。 毛铉 幼女词
碧水丹山映杖藜，夕阳犹在小桥西。,微吟不道惊溪鸟，飞入乱云深处啼。 沈周 题画
莫将画竹论难易，刚道繁难简更难。,君看萧萧只数叶，满堂风雨不胜寒。 李东阳 柯敬仲墨竹
不炼金丹不坐禅，不为商贾不耕田。,闲来写就青山卖，不使人间造孽钱。 唐寅 言志
船板胡在兹，而我寝其上。,情知非江湖，梦寐亦风浪。 李梦阳 船板床
洞庭叶未下，潇湘秋欲生。,高斋今夜雨，独卧武昌城。,重以桑梓念，凄其江汉情。,不知天外雁，何事乐长征？ 徐祯卿 在武昌作
汉江明月照归人，万里秋风一叶身。,休把客衣轻浣濯，此中犹有帝京尘。 边贡 重赠吴国宾
十二峰头秋草荒，冷烟寒月过瞿塘。,青枫江上孤舟客，不听猿声亦断肠。 何景明 竹枝词
高田如楼梯，平田如棋局。,白鹭忽飞来，点破秧针绿。 杨慎 出郊
暝色满西山，将军猎骑还。,隔河见烽火，骄虏夜临关。 谢榛 塞下曲
白羽如霜出塞寒，胡烽不断接长安。,城头一片西山月，多少征人马上看。 李攀龙 塞上曲送元美
浩气还太虚，丹心照千古。,生平未报国，留作忠魂补。 杨继盛 就义诗
半生落魄已成翁，独立书斋啸晚风。,笔底明珠无处卖，闲抛闲掷野藤中。 徐渭 题葡萄图
南北驱驰报主情，江花边月笑平生。(边月 一作：边草),一年三百六十日，多是横戈马上行。 (多是 一作：都是) 戚继光 马上作
今日复今日，今日何其少！,今日又不为，此事何时了？,人生百年几今日，今日不为真可惜！,若言姑待明朝至，明朝又有明朝事。,为君聊赋今日诗，努力请从今日始。 文嘉 今日歌
湘山晴色远微微，尽日江头独醉归。,不见两关传露布，尚闻三殿未垂衣。,边筹自古无中下，朝论于今有是非。,日暮平沙秋草乱，一双白鸟避人飞。 袁宏道 感事
寂历秋江渔火稀，起看残月映林微。,波光水鸟惊犹宿，露冷流萤湿不飞。 汤显祖 江宿
并刀昨夜匣中鸣，燕赵悲歌最不平；,易水潺湲云草碧，可怜无处送荆卿！ 陈子龙 渡易水
三年羁旅客，今日又南冠。,无限山河泪，谁言天地宽。(山河 一作：河山),已知泉路近，欲别故乡难。,毅魄归来日，灵旗空际看。 夏完淳 别云间
朝求升，暮求合，近来贫汉难存活。,早早开门拜闯王，管教大小都欢悦。,杀牛羊，备酒浆，开了城门迎闯王，闯王来了不纳粮。,吃他娘，着她娘，吃着不够有闯王。,不当差，不纳粮，大家快活过一场。 佚名 闯王
关山虽胜路难堪，才上征鞍又解骖。,十丈黄尘千尺雪，可知俱不似江南。 吴伟业 阻雪
居庸关上子规啼，饮马流泉落日低。,雨雪自飞千嶂外，榆林只隔数峰西。 朱彝尊 出居庸关
路回临石岸，树老出墙根。,野水合诸涧，桃花成一村。,呼鸡过篱栅，行酒尽儿孙。,老矣吾将隐，前峰恰对门。 施闰章 过湖北山家
黄花古渡接芦溪，行过萍乡路渐低。,吠犬鸣鸡村远近，乳鹅新鸭岸东西。,丝缫细雨沾衣润，刀剪良苗出水齐。,犹与湖南风土近，春深无处不耕犁。 查慎行 自湘东驿遵陆至芦溪
月黑见渔灯，孤光一点萤。,微微风簇浪，散作满河星。 查慎行 舟夜书所见
到处陂塘决决流，垂杨百里罨平畴。,行人便觉须眉绿，一路蝉声过许州。 沈德潜 过许州
山色江声共寂寥，十三陵树晚萧萧。,中原事业如江左，芳草何须怨六朝。 纳兰性德 秣陵怀古
夜寒香界白，涧曲寺门通。,月在众峰顶，泉流乱叶中。,一灯群动息，孤磬四天空。,归路畏逢虎，况闻岩下风。 厉鹗 灵隐寺月夜
晨起开门雪满山，雪晴云淡日光寒。,檐流未滴梅花冻，一种清孤不等闲。 郑燮 山中雪后
卖得鲜鱼二百钱，籴粮炊饭放归船。,拔来湿苇烧难着，晒在垂杨古岸边。 郑燮 渔家·卖得鲜鱼二百钱
百金买骏马，千金买美人；,万金买高爵，何处买青春？ 屈复 偶然作
爱子心无尽，归家喜及辰。,寒衣针线密，家信墨痕新。,见面怜清瘦，呼儿问苦辛。,低徊愧人子，不敢叹风尘。 蒋士铨 岁暮到家
莫唱当年长恨歌，人间亦自有银河。,石壕村里夫妻别，泪比长生殿上多。 袁枚 马嵬
秋夜访秋士，先闻水上音。,半天凉月色，一笛酒人心。,响遏碧云近，香传红藕深。,相逢清露下，流影湿衣襟。 袁枚 夜过借园见主人坐月下吹笛
十里崎岖半里平，一峰才送一峰迎。,青山似茧将人裹，不信前头有路行。 袁枚 山行杂咏
牧童骑黄牛，歌声振林樾。,意欲捕鸣蝉，忽然闭口立。 袁枚 所见
浓似春云淡似烟，参差绿到大江边。,斜阳流水推篷坐，翠色随人欲上船。 纪昀 富春至严陵山水甚佳
李杜诗篇万口传，至今已觉不新鲜。,江山代有才人出，各领风骚数百年。 赵翼 论诗五首·其二
布谷飞飞劝早耕，舂锄扑扑趁春晴。,千层石树遥行路，一带山田放水声。 姚鼐 山行·布谷飞飞劝早耕
搴帷拜母河梁去，白发愁看泪眼枯。,惨惨柴门风雪夜，此时有子不如无。 黄景仁 别老母
浩荡离愁白日斜，吟鞭东指即天涯。,落红不是无情物，化作春泥更护花。 龚自珍 己亥杂诗·其五
九州生气恃风雷，万马齐喑究可哀。,我劝天公重抖擞，不拘一格降人材。(人材 一作：人才) 龚自珍 己亥杂诗
草长莺飞二月天，拂堤杨柳醉春烟。,儿童散学归来早，忙趁东风放纸鸢。 高鼎 村居
远看山有色，近听水无声。,春去花还在，人来鸟不惊。 王维 画
邹容吾小弟，被发下瀛州。,快剪刀除辫，干牛肉作餱。,英雄一入狱，天地亦悲秋。,临命须掺手，乾坤只两头！ 章炳麟 狱中赠邹容
